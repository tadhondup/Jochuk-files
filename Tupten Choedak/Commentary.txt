 བོདྷིསཏཱཙཙྩབཏརསྱཊཱིཀཱཛཡཔུ༄༅།།བྱང་ཆུབ་སེམས་དཔའི་སྤྱོད་པ་ལ་འཇུག་པའི་འགྲེལ་བཤད་ཏཱསཱག རགུཎརཏྟཱབཱསུདྷེནུགྷཊརྒྱལ་སྲས་རྒྱ་མཚོའི་ཡོན་ཏན་རིན་པོ་ཆེ་མི་ཟད་འཇོབབྷདྲནཱམཱསྟི།།བུམ་བཟང་ཞེས་བྱ་བ་བཞུགསསོ། །

ཐོག་མར་དགེ་བ་ཀླད་ཀྱི་དོན། མཆོད་བརྗོད་དང་བཤད་པར་དམ་བཅའ་བ།༄༅།།ཞལ་གྱི་བདུད་རྩི་ལན་གཅིག་མྱོང་བའི་ལས་བཟང་ཅན། །སྡུག་བསྔལ་གསུམ་ལ་ཕྱིར་མི་ལྡོག་པའི་དཔལ་སྟེར་ནས། །སྔ་ན་མེད་པའི་ཀུན་དགའ་གསར་བ་རྒྱས་མཛད་པ། །བྱང་ཆུབ་སེམས་ཀྱི་མངའ་བདག་དེ་ལ་ཕྱག་འཚལ་ལོ། །བསྐལ་བཟང་རྣམ་འདྲེན་ལྷ་ཡི་མེ་ཏོག་རྒྱས་པའི་ཚལ།ངོ་མཚར་རྨད་ཀྱི་འདབ་སྟོང་བཞད་པའི་གེ་སར་ལ། །ཕུལ་བྱུང་ཐུགས་སྟོབས་རྣམ་དཀར་ལང་ཚོ་ཀུན་ནས་དར། །དོན་ཀུན་གྲུབ་པའི་ཨུ་དུམ་ཝཱ་ར་རྟག་ཏུ་དྲན། །ཉེས་སྐྱོན་ཀུན་གྱི་ས་བོན་མི་སྐྱེའི་ཆོས་ཅན་མཛད། །ཕུན་ཚོགས་ཡོན་ཏན་མ་ལུས་བསྐྱེད་པའི་རྩ་བ་འཛུགས། །འཇིག་རྟེན་སྒྲོན་མེ་མཐའ་དག་སྦར་བའི་གཉེན་གཅིག་པུ། །འཇམ་དཔལ་གཞོན་ནུ་ཞེས་བྱའི་ལྷ་ཁྱོད་སྙིང་དབུས་རོལ། །རྒྱུན་གྱི་འཁོར་ལོ་ཉི་མ་འབུམ་ཕྲག་གྲངས་མེད་པ། །བ་སྤུའི་ཁུང་བུ་རེ་རེའི་གོ་ནས་འཆར་བཟོད་པ། །ཐུགས་རྗེའི་སྒྱུ་འཕྲུལ་ཆེན་པོ་འཆང་བས་དེ་ལྟར་གྲགས། །མནར་མེད་མེ་ཡང་མཚན་གྱིས་བསིལ་མཛད་ཁྱོད་ཀྱིས་སྐྱོངས། །རྒྱལ་བའི་མྱུ་གུ་དུས་གསུམ་ཀུན་ཏུ་གཤེགས་རྣམས་ལ། །མཐའ་གཉིས་བྲལ་བའི་ལམ་བཟང་འགོག་པའི་བདུད་འདུལ་བྱེད། །ཡེ་ཤེས་རྡོ་རྗེ་ཕྱག་ན་ཐོགས་ཏེ་ཕྱིར་བཞིན་འབྲང༌། །གསང་བའི་མཛོད་འཆང་མཐུ་ཆེན་བདག་པོས་སྐྱོབ་ཏུ་གསོལ། །ལྷ་ཀླུ་མི་དང་བྱང་ཆུབ་སེམས་དཔའ་མཆོག་གི་ནོར། །དཔལ་དང་གཡང་དང་ཆོས་ཀྱི་ཕུན་ཚོགས་སྤེལ་བྱེད་ཀུན། །བསྐལ་པ་རྒྱ་མཚོར་བསྟན་ལས་ཡུད་ཙམ་དྲན་པ་མཆོག །རྒྱལ་བས་རབ་བསྔགས་ས་ཡི་སྙིང་པོས་དགེ་ལེགས་སྩོལ། །སྙིང་གི་སྣོད་ཆག་སེམས་མཆོག་བཅུད་བཟང་ཕྱིར་འབོ་བས། །ལྟུང་བའི་རྡུལ་གྱིས་རྙོག་པར་གྱུར་ལ་དག་བྱེད་གཏེར། །རྣམ་མང་ཐབས་ཀྱི་སྒོ་མོ་བརྒྱ་སྟོང་འབྱེད་པ་པོ། །སངས་རྒྱས་ཀུན་གྱིས་དབང་བསྐུར་ནམ་མཁའི་སྙིང་པོས་སྐྱོངས། །སྡིག་སྒྲིབ་མུན་འཐིབས་དམ་ཆོས་སྣང་བ་དང་བྲལ་བས། །ངན་སོང་གཡང་སར་རིགས་པར་ཆས་རྣམས་མཚན་གྱི་ཟེར། །ཕོག་པ་ཙམ་གྱིས་སེལ་ལ་ཉིན་བྱེད་སྟོང་འགོངས་པའི། །དཔལ་ལྡན་ཁྱོད་ཀྱིས་སྒྲིབ་པའི་གོས་འདིར་བསལ་དུ་གསོལ། །ཕྱོགས་བཅུ་དུས་གསུམ་ཞིང་ཁམས་རྒྱ་མཚོར་རྒྱལ་ཚབ་ཆེ། །མངོན་པར་སྣང་ཞིང་ཐབས་མཁས་འཇུག་བདེའི་ལམ་ཁོ་ནས། །ཁམས་གསུམ་འཁོར་བ་དོང་ནས་སྤྲུགས་པའི་ཁུར་ཆེན་བཞེས། །བྱམས་ཆེན་རང་བཞིན་དཔག་ཏུ་མེད་པས་རྗེས་སུ་ཟུངས། །མཆོད་སྤྲིན་རྒྱ་མཚོ་སངས་རྒྱས་རྒྱ་མཚོའི་མདུན་དུ་བདར། །སྤྱོད་པ་རྒྱ་མཚོས་སེམས་ཅན་རྒྱ་མཚོ་ཡོངས་སུ་སྨིན། །སྨོན་ལམ་རྒྱ་མཚོས་ཡོན་ཏན་རྒྱ་མཚོ་ཡོངས་སུ་སྦྱོང༌། །རྣམ་ཐར་རྒྱ་མཚོ་ཀུན་ཏུ་བཟང་པོར་ཀུན་ནས་འདུད། །སྐད་ཅིག་རེ་རེར་སྲིད་ལས་སྒྲོལ་བའི་དེད་དཔོན་དང༌། །སྐྱེ་མེད་ཆོས་ལ་བཟོད་པའི་ནོར་བུ་སྦྱིན་པའི་བདག ། ལྷན་ཅིག་མཛད་པས་སྒྲོལ་མ་མྱུར་མ་དཔལ་མོ་ཞེས། །རྗོད་བྱེད་རེ་རེས་འདོད་རྒུའི་མཆོག་སྦྱིན་མ་དེར་འདུད། །འཇམ་དབྱངས་ཞལ་གྱི་བུམ་བཟང་ལས་འོངས་པའི། །ལེགས་བཤད་བདུད་རྩིའི་རྒྱུན་བཟང་ངོམས་མེད་དུ། །འཐུང་བས་མཁྱེན་རབ་ལང་ཚོ་རབ་རྫོགས་པའི། །རྒྱལ་སྲས་ཞི་བའི་ལྷ་ལ་གུས་ཕྱག་འཚལ། །སྲིད་བདེ་དུག་ལྟར་སྤངས་ཤིང་རང་གཅིག་པུའི། །ཞི་བདེའང་མི་གཙང་བ་ལྟར་རྒྱང་བསྲིངས་ནས། །ཐེག་པ་མཆོག་ལ་འཇུག་པའི་གོ་བགོས་ཏེ། །བྱ་དཀའི་ལམ་ལ་ཕྱོགས་ཤིང་གཞོལ་བ་ན། །ཐུགས་རྒྱུད་སྙིང་རྗེ་ཆེན་པོས་དབང་མེད་དུ། །བསྐུལ་ནས་འགྲོ་དོན་འབའ་ཞིག་ཁུར་འཁྱེར་བའི། །ལྷག་བསམ་སྟོབས་ལས་རྫོགས་བྱང་དབང་བྱེད་པའི། །རྨད་བྱུང་བྱང་ཆུབ་སེམས་མཆོག་ལེགས་འབྱོངས་ནས། །རྒྱལ་སྲས་སྤྱོད་པའི་གྲུ་ཆེན་སྙིང་སྟོབས་ཆེ། །ཡོངས་བཟུང་རླབས་ཆེན་མཛད་པས་འགྲོ་བ་ཀུན། །སྲིད་མཚོར་བསྒྲལ་ནས་བླ་མེད་ཐར་གླིང་དུ། །འཁྲིད་ལ་དབང་འབྱོར་སྔོན་མེད་དེད་དཔོན་མཆོག །འཇིགས་མེད་ཆོས་ཀྱི་དབང་བོར་སྙིང་ནས་འདུད། །དེའི་ལྟའི་བསྔགས་འོས་མཆོག་རྣམས་དང་། །ཕྱག་བྱར་འོས་པ་གཞན་ཀུན་ལའང་། །སྒོ་གསུམ་གུས་པས་རབ་བཏུད་ནས། །ཕྱག་འཚལ་མཆོད་ཅིང་བསྟོད་བགྱིས་ཏེ། །གཞན་གྱི་དོན་དུ་བྱང་ཆུབ་མཆོག །སྒྲུབ་ལ་སེམས་སྟོབས་ཆེས་དཔའ་བའི། །དཔའ་ཆེན་རྒྱལ་བའི་སྲས་རྣམས་ཀྱི། །ངོ་མཚར་སྤྱོད་པ་རྒྱ་མཚོའི་སྒོ། །ཀུན་ལ་མ་ནོར་ཚུལ་བཞིན་དུ། །འཇུག་པའི་ཐབས་ཚུལ་ལེགས་སྟོན་པའི། །བསྟན་བཅོས་ཆེན་པོའི་དགོངས་པའི་དོན། །ཟབ་ཅིང་རྒྱ་ཆེ་དཔག་དཀའ་བ། །བྱིས་བློས་གཞལ་བར་མི་སྤྱོད་ཀྱང་། །སྔོན་བྱོན་དམ་པའི་ལེགས་བཤད་དང༌། །རྗེ་བཙུན་བླ་མའི་ཞལ་ལུང་གི།བདུད་རྩིའི་ཟེགས་མ་ཤས་ཙམ་ཞིག །ཡིད་ལ་ཆགས་པ་ལ་བརྟེན་ནས། །བདག་བློ་ཡང་དག་ལམ་བཟང་ལ། །གཞོལ་ཞིང་གོམས་བརྟན་ཁྱད་པར་དུ། །འགྲོ་བའི་ཕྱིར་དང་བླ་མ་རྗེའི། །ཚད་མེད་བཀའ་དྲིན་གཟོ་བ་དང་། །སྐལ་མཉམ་འགའ་ལའང་ཕན་སླད་དུ། །རྒྱ་ཆེའི་སྤྲོས་པ་བསྐྱུང་ནས་ནི། །ཚིག་གི་དོན་རྣམས་དགྲོལ་བར་བྱ།།བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་འདི་འཆད་པ་ལ་གཉིས། བསྟན་བཅོས་ཀྱི་མཚན། །མཚན་དེ་ལྡན་གྱི་བསྟན་བཅོས་དངོས་སོ།།དང་པོ།བསྟན་བཅོས་ཀྱི་མཚན། །དང་པོ་ལ་གཉིས། །མཚན་དངོས། ཞར་བྱུང་འགྱུར་ཕྱག་གོ། དང་པོ་ལ། མཚན་བསྒྱུར་བ་ནི། རྒྱ་གར་འཕགས་པའི་ཡུལ་ན་ཡོངས་གྲགས་ཀྱི་སྐད་རིགས་ཆེན་པོ་བཞི་ཡོད་པའི་ནང་ནས་གཙོ་བོར་གྱུར་པ་ལེགས་སྦྱར་གྱི་སྐད་དུ། བསྟན་བཅོས་འདིའི་མཚན། བྷོ་དྷི་སཏྭ་ཙརྱ་ཨ་བ་ཏཱ་ར་ཞེས་བྱ་ལ༑དེ་བོད་སྐད་དུ་བསྒྱུར་ན་བོ་དྷི་ནི་བྱང་ཆུབ། སཏྭཱ་ནི་སེམས་དཔའ། ཙརྱ་ནི་སྤྱོད་པ། ཨ་པ་ཏཱ་ར་ནི་འཇུག་པའོ། །དེའི་དོན་བཤད་པ་ནི། ཐོབ་བྱ་མཐར་ཐུག་གི་འབྲས་བུ་སྤངས་རྟོགས་མཐར་ཕྱིན་པའི་བྱང་ཆུབ་ཆེན་པོ་དེ་སྒྲུབ་པའི་ཐབས་དམ་པ་བྱ་དཀའ་བ་ལ་སློབ་པ་ལ་སེམས་དཔའ་ཞིང་སྙིང་སྟོབས་དང་ལྡན་པའི་སྐྱེས་བུ་ཆེན་པོ་རྣམས་ཀྱི་སྤྱོད་པ་ཕ་རོལ་དུ་ཕྱིན་པ་དྲུག་གིས་བསྡུས་པའི་ལམ་ཉམས་སུ་ལེན་པ་ལ་འཇུག་པའི་ཚུལ་ཞེས་པའོ། །མཚན་འདོགས་ཚུལ་ལ་དཔེ་དང་རྗོད་བྱེད་ཀྱི་གཞུང་ཚད་དང་ཞུ་བ་པོ་དང་གནས་ལས་བཏགས་པ་སོགས་མང་ཡང་འདིར་བརྗོད་བྱའི་ངོས་ནས་བཏགས་པ་སྟེ་བྱང་སེམས་ཀྱི་སྤྱོད་པ་ཕྱིན་དྲུག་ལ་འཇུག་ཚུལ་ནི་འདིའི་བརྗོད་བྱ་རྗོད་བྱེད་ཀྱི་གཞུང་ལའང་དེ་སྐད་བརྗོད་པའོ།། །མཚན་གྱི་དགོས་པ་ལ། སྤྱིར་མིང་བཏགས་པ་ཐམས་ཅད་ཀྱི་དགོས་པ་ནི། གདགས་གཞིའི་ཆོས་གང་ཡིན་པ་དེའི་དོན་དེ་བདེ་བླག་ཏུ་གོ་བའི་ཆེད་དེ། ལང་གཤེགས་ལས། མིང་དུ་གདགས་པར་མ་མཛད་ན། །འཇིག་རྟེན་ཐམས་ཅད་རྨོངས་པར་འགྱུར། །དེ་བས་རྨོངས་པ་བསལ་བའི་ཕྱིར། །མགོན་པོས་མིང་དུ་གདགས་པར་མཛད། །ཅེས་པ་ལྟར་ཡིན་ལ། འདིར་བརྗོད་བྱ་དང་བསྟུན་ནས་བཏགས་པའི་དགོས་པ་ནི་མིང་ཙམ་ལ་བརྟེན་ནས་ཀྱང་བསྟན་བཅོས་ཀྱི་དོན་རགས་པ་ཙམ་གོ་བའམ་དབང་པོའི་ཁྱད་པར་གྱིས་བརྗོད་དོན་ཅི་རིགས་རྟོགས་ནུས་པ་དང་། རྒྱ་སྐད་དུ་སྨོས་པས་ནི་ཆོས་ཁུངས་བཙུན་པར་ཤེས་ཤིང་ལེགས་སྦྱར་ལ་བག་ཆགས་འཇོག་པ་དང༌། བོད་སྐད་དུ་ཡང་སྨོས་པས་ནི་ལོ་ཙཱ་བའི་དྲིན་དྲན་པ་དང་། ཀླད་དུ་སྨོས་པས་ནི་གཞུང་གང་ཡིན་ངོས་འཛིན་སླ་བ་སོགས་ཀྱི་དགོས་པ་ཡོད་དོ། །གཉིས་པ་ཞར་བྱུང་འགྱུར་ཕྱག་ནི། གང་ལ་ཕྱག་འཚལ་བའི་ཡུལ་བླ་ན་མེད་པ་སངས་རྒྱས་ཏེ་མི་གཉིད་འཐུག་པོ་སངས་པ་བཞིན་སྒྲིབ་གཉིས་བག་ཆགས་དང་བཅས་པའི་མུན་སྟུག་མཐའ་དག་སངས་ཤིང་། པདྨ་ཁ་ཕྱེ་ཞིང་རྒྱས་པ་ལྟར་ཤེས་བྱ་ཇི་ལྟ་བ་དང་ཇི་སྙེད་པའི་དོན་མཐའ་དག་མངོན་སུམ་དུ་མཁྱེན་པ་ལ་ཆགས་ཐོགས་དང་བྲལ་བའི་བློ་གྲོས་ཀྱི་སྣང་བ་རབ་ཏུ་རྒྱས་པས་ན་དེ་སྐད་ཅེས་བརྗོད་དེ། །སྐྱབས་འགྲོ་བདུན་ཅུ་པར། ཤེས་བྱ་ལ་ནི་བློ་རྣམས་རྒྱས། །རྨོངས་པའི་མུན་པ་བཅོམ་པས་ན། །སངས་རྒྱས་པད་མ་ལྟར་རྣམ་རྒྱས། །ཞེས་དང༌། མ་རིག་གཉིད་ནི་རྒྱུན་བཅད་ཅིང༌། །ཡང་དག་ཡེ་ཤེས་ངེས་འབྱུང་བའི། །གང་ཞིག་རྣམ་སད་དེ་སངས་རྒྱས། །སྐྱེས་བུ་གཉིད་སངས་ཇི་བཞིན་ནོ། ། ཞེས་སོ། །དེའང་བུད་དྷའི་སྒྲ་གཉིད་སད་པ་དང་པད་འདབ་རྒྱས་པ་གཉིས་ཀ་ལ་འཇུག་པ་སྔོན་གྱི་ལོ་ཙཱ་བས་སྒྲ་སྦྱོར་བམ་གཉིས་སུ་བཤད་པ་ལྟར་སངས་རྒྱས་ལ་དེ་གཉིས་ཀའི་སྒྲ་དོན་བཤད་དུ་༌ཡོད་པ་རྒྱུ་མཚན་དུ་བྱས་ནས་སངས་རྒྱས་ཞེས་བསྡོམས་ནས་བསྒྱུར་རོ། །དེས་ན་སངས་པ་དང་རྒྱས་པ་གཉིས་ཀྱིས་རིམ་པར་སྤངས་པ་དང་རྟོགས་པའི་ཡོན་ཏན་གཉིས་བསྟན་ལ། དེ་ལྟ་བུའི་ཡོན་ཏན་ཡོངས་སུ་རྫོགས་པའི་སངས་རྒྱས་དང་། བྱང་ཆུབ་ཆེན་པོ་འཐོབ་པའི་ཕྱིར་རྒྱལ་སྲས་ཀྱི་སྤྱོད་པ་རླབས་པོ་ཆེ་ལ་སློབ་པ་ལ་སྙིང་སྟོབས་དང་ལྡན་པའི་སེམས་དཔའ་ཆེན་པོ་ཐམས་ཅད་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ་ཞེས་ལོ་ཙཱ་བས་འགྱུར་ཕྱག་མཛད་པའོ།།དེ་ཡང་དམ་པ་རྣམས་བྱ་བ་གང་ལ་འཇུག་ཀྱང་དོན་དེ་བདེ་བླག་ཏུ་འགྲུབ་ཕྱིར་ཡུལ་མཆོག་ལ་འདུད་པ་སྔོན་དུ་གཏོང་བ་ལྟར་འདིར་ཡང་བསྟན་བཅོས་བསྒྱུར་བའི་བར་ཆད་ཞི་ཞིང་འགྱུར་མཐར་ཕྱིན་པ་སོགས་དགོས་པ་ཁྱད་པར་ཅན་གྱི་ཕྱིར་འགྱུར་ཕྱག་མཛད་པ་ཡིན་ལ། སངས་རྒྱས་བྱང་སེམས་ལ་ཕྱག་མཛད་པ་ཡང་འདི་ཉིད་སྤྱིར་ཐེག་པ་ཆེན་པོའི་སྡེ་སྣོད་མཐའ་དག་གི་དགོངས་འགྲེལ་ཡིན་ཡང་གཙོ་བོར་ཐེག་ཆེན་མདོ་སྡེའི་དགོངས་འགྲེལ་དུ་ཤེས་པར་བྱ་བའི་ཕྱིར་རོ། །དེ་ནི་སྡེ་སྣོད་ངོས་འཛིན་གྱི་ཕྱག་གམ་ཆོས་རྒྱལ་བཀས་བཅད་ཀྱི་ཕྱག་སྟེ། སྔོན་ཆོས་རྒྱལ་རྣམས་ཀྱི་བཀའ་བཞིན་དུ་ལོ་ཙཱ་བདག་གིས་འདུལ་བའི་སྡེ་སྣོད་དུ་གཏོགས་པ་ཡིན་ན་ཐམས་ཅད་མཁྱེན་པ་ལ་ཞེས་དང་། མདོ་སྡེར་གཏོགས་པ་ལ་སངས་རྒྱས་བྱང་སེམས་ལ་དང་། མངོན་པའི་ཕྱོགས་ལ་འཇམ་དཔལ་གཞོན་ནུར་གྱུར་པ་ལ་འགྱུར་ཕྱག་མཛད་པ་ཡིན་པར་བཤད་པ་ལྟར་རོ། །འོན་ཀྱང་ཕྱི་ནས་ལོ་ཙཱ་བ་རྣམས་ཀྱིས་གཞུང་རང་རང་གི་བརྗོད་བྱ་དང་མཐུན་པའི་ལྷ་འམ་རང་གང་ལ་དད་པའི་ལྷག་ལྷ་ལྟ་བུ་ལ་ཕྱག་མཛད་པས་མ་ངེས་པར་བཤད་དོ།། གཉིས་པ། མཚན་དེ་ལྡན་གྱི་བསྟན་བཅོས་དངོས་བཤད་བ།གཉིས་པ་མཚན་དེ་ལྡན་གྱི་བསྟན་བཅོས་དངོས་བཤད་པ་ལ་གསུམ། བསྟན་བཅོས་རྩོམ་པ་ལ་འཇུག་པའི་རྒྱུ། བརྩམས་པའི་བསྟན་བཅོས་ལུས་ཀྱི་རང་བཞིན་དངོས། མཇུག་ཡོངས་སུ་རྫོགས་པའི་བྱ་བའོ༎རྩ་བའི་ས་བཅད་དང་པོ། བསྟན་བཅོས་རྩོམ་པ་ལ་འཇུག་པའི་རྒྱུ་བཞི། མཆོད་པར་བརྗོད་པ། དང་པོ་ལ་བཞི་ལས། དང་པོ་མཆོད་པར་བརྗོད་པ་ནི། 
 
 བདེ་གཤེགས་ཆོས་ཀྱི་སོགས་ཏེ། དེ་ལའང་། དགོས་དོན། བསྡུས་དོན། ཚིག་དོན་གསུམ་ལས། དང་པོ་ལ་རང་དོན་གྱི་དགོས་པ་ནི། འཇིག་རྟེན་ན་སྐྱེས་བུ་དམ་པ་དག་བྱ་བ་ཁྱད་པར་ཅན་ལ་འཇུག་པ་ན་ཐོག་མར་རང་གང་ལ་དད་པའི་ལྷ་ལ་ཕྱག་བྱས་ནས་བྱ་བ་དེ་ལ་འཇུག་པ་བཞིན་དུ། སློབ་དཔོན་ཉིད་ཀྱིས་ཀྱང་གཞུང་རྩོམ་པའི་དང་པོར་ཡུལ་ཁྱད་པར་ཅན་མཆོག་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད་ཅིང་སྐྱབས་སུ་འགྲོ་བ་སྔོན་དུ་བཏང་ནས་བསྟན་བཅོས་རྩོམ་པ་ལ་ཞུགས་པ་ཡིན་ལ་དེས་ནི་རང་ཉིད་ཀྱི་སྤྱོད་པ་སྐྱེས་བུ་དམ་པ་རྣམས་ཀྱི་སྤྱོད་པ་དང་མཐུན་པར་སྟོན་ལ། དེ་ལྟར་བསྟན་པ་ལས་ཉན་པ་པོ་དག་གིས་ཀྱང་གང་ཟག་དམ་པར་ཤེས་ཤིང་དེའི་བྱ་བ་ནི་དོན་ཡོད་པའོ་སྙམ་དུ་གཞུང་རྩོམ་པ་པོ་དང་དེས་བརྩམས་པའི་གཞུང་ལ་གུས་པ་སྐྱེ་བ་དང༌། དེ་བཞིན་དུ་ཡུལ་དམ་པ་ལ་ཕྱག་འཚལ་པས་སྔར་བྱས་ཀྱི་སྡིག་པ་འཛད་ཅིང་བསོད་ནམས་ཆེན་པོ་འབྱུང་ལ་དེའི་སྟོབས་ཀྱིས་བསྟན་བཅོས་རྩོམ་པའི་བར་ཆད་ཞི་ནས་རྩོམ་པ་མཐར་ཕྱིན་པ་སོགས་འདོད་པའི་དོན་ཐམས་ཅད་འགྲུབ་པ་དང༌། དེར་མ་ཟད་གནས་སྐབས་མངོན་མཐོ་དང་མཐར་ངེས་ལེགས་ཞི་བ་དམ་པའི་གོ་འཕང་མཆོག་འཐོབ་པ་སོགས་ཀྱི་དགོས་པ་ཁྱད་པར་ཅན་འབྱུང་སྟེ། སངས་རྒྱས་ཀྱི་ཡོན་ཏན་བསྔགས་པའི་མདོར། །གང་དག་སྟོན་པ་བདེ་གཤེགས་ལ། །མཆོད་པ་ཆུང་ངུ་བྱེད་པ་ཡང་། །ལྷ་མིའི་བདེ་བ་ཀུན་བགྲོད་ནས། །འཆི་མེད་དམ་པ་ཐོབ་པར་འགྱུར། །ཞེས་དང་། རྒྱ་ཆེར་རོལ་པ་ལས་ཀྱང་། བསོད་ནམས་རྣམ་སྨིན་བདེ་སྟེར་སྡུག་བསྔལ་ཐམས་ཅད་སེལ། །བསོད་ནམས་ལྡན་པའི་མི་ཡིས་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་ཆུབ་མྱུར་དུ་རེག་པར་འགྱུར། །ཞེས་སོགས་དང༌། འདུལ་བ་ལུང་གཞིར་ཡང་། བསོད་ནམས་རྣམ་སྨིན་བདེ་བ་དང༌། །བསམ་པ་ཡང་ནི་འགྲུབ་པར་འགྱུར། །མྱུར་དུ་ཞི་བ་དམ་པ་ཡི། །མྱ་ངན་འདས་པ་རྟོགས་པར་འགྱུར། །ཞེས་དང་། ལྷ་དང་བདུད་ཀྱི་རིགས་དག་གིས། །བསོད་ནམས་ཁོ་ན་བྱེད་པ་ན། །བར་ཆད་བྱ་བར་མི་ནུས་སོ། །ཞེས་སོ།། ན་གཞན་དོན་གྱི་དགོས་པ་ནི། གདུལ་བྱ་གཞན་དག་ཀྱང་དེ་ལྟར་མཆོག་གསུམ་གྱི་ཡོན་ཏན་ལ་བསྔགས་པ་མཐོང་ཞིང་ཐོས་པ་ལས་དང་བ་སྐྱེ་ལ། དེ་ལས་དཀོན་མཆོག་ལ་གུས་པ་དང་དེ་ལས་གོ་འཕད་དམ་པ་ཐོབ་བྱེད་ཀྱི་རྒྱུ་གསུང་རབ་སྤྱི་དང་ཁྱད་པར་གཞུང་འདི་ཉིད་ལའང་གུས་པ་སྐྱེས་ནས་རིམ་གྱིས་ཐོ༌་བསམ་སྒོམ་པ་སོགས་ལ་གཞོལ་བའི་ཡིད་ཀྱིས་ཞུགས་པ་ལ་བརྟེན་ནས་མཐར་ལེགས་པ་དམ་པའི་མཆོག་བྱང་ཆུབ་ཆེན་པོ་འཐོབ་པའི་རྒྱུར་འགྱུར་བའོ།། གཉིས་པ་ནི། ཚིག་རྐང་གཉིས་པོ་འདིས་སྐྱབས་འོས་དཀོན་མཆོག་གསུམ་ལ་ཕྱག་འཚལ་བ་དང་ཕྱག་འོས་གཞན་ཀུན་ལའང་ཕྱག་བྱ་བའི་ཚུལ་བསྟན་ཏོ།། གསུམ་པ་ནི། ཡུལ་གང་ལ་ཕྱག་འཚལ་ན། བདེ་གཤེགས་ནི་སུ་ག་ཏ་སྟེ། སུ་ནི་བདེ་བའམ་ལེགས་པའི་དོན་ཡིན་ལ་དེ་ཡང་འདིར་མཛེས་པ་དང་སླར་མི་ལྡོག་པ་དང་མ་ལུས་པའི་དོན་གསུམ་ལ་འཇུགཔའི་དབང་དུ་བྱ་ལ། ག་ཏ་ནི་གཤེགས་པའི་དོན་ནོ། །དེའང་སྤངས་རྟོགས་གཉིས་ལ་བཤད་དུ་ཡོད་ལ། སྤངས་པ་ཕུན་ཚོགས་ཀྱི་ཡོན་ཏན་དང་སྦྱར་ན། ག ཤེགས་པ་ནི་སོང་བའི་དོན་ཏེ་འཁོར་བའི་སྡུག་བསྔལ་གྱི་རྒྱུ་སྤངས་ནས་དེའི་ཕ་རོལ་དུ་སོང་བའོ། །དེ་མཛེས་པ་སོགས་གསུམ་དང་སྦྱར་ཏེ་རིམ་པར་བཤད་ན། ཚད་མས་གནོད་པའི་མི་མཛེས་པ་སྲིད་པའི་རྩ་བ་བདག་འཛིན་དང་དེས་བསྐྱེད་པའི་སྡུག་བསྔལ་ཏེ་དེ་དག་སྤངས་ནས་རིགས་ཤིང་འཐད་པའི་མཛེས་པ་བདག་མེད་ཀྱི་དོན་མཐོང་བའི་ཕྱིར་ལེགས་པའམ་མཛེས་པར་གཤེགས་པ་སྟེ་གཞོན་ནུ་མ་གཟུགས་ལེགས་ཤིང་མཛེས་པ་བཞིན། འདིས་སྲིད་རྩེའི་བར་ལ་ཆགས་བྲལ་བྱས་པའི་ཕྱི་རོལ་པའི་སྟོན་པ་དག་ལས་ཁྱད་པར་དུ་འཕགས་པ་བསྟན་ཏེ་དེ་དག་གིས་མི་མཛེས་པ་སྲིད་པའི་སྡུག་བསྔལ་གྱི་རྒྱུབདག་ཏུ་ལྟ་བའི་མངོན་ཞེན་ཅུང་ཟད་ཀྱང་མ་སྤངས་ཤིང་འབྲས་བུ་སྡུག་བསྔལ་ཡང་མ་སྤངས་པས་སོ། །བདག་འཛིན་དང་དེས་བསྐྱེད་པའི་ཉོན་མོངས་པའི་ས་བོན་གཉེན་པོའི་སྟོབས་ཀྱིས་རྩད་ནས་ཕྱུངས་ཏེ་སྤངས་པའི་ཕྱིར་འཁོར་བའི་གནས་སུ་སླར་མི་ལྡོག་པར་གཤེགས་པ་སྟེ་རིམས་ནད་ལེགས་པར་བྱང་བ་བཞིན། འདིས་སློབ་པ་འཕགས་པ་རྒྱུན་ཞུགས་སོགས་ལས་ཁྱད་པར་དུ་འཕགས་པ་བསྟན་ཏེ་དེ་དག་གིས་ད་དུང་རྒྱུ་བདག་ལྟའི་ས་བོན་མ་ཟད་པས་དེས་བསྐྱེད་པའི་ཉོན་མོངས་དང་དེས་ཀུན་ནས་བསླངས་པའི་ལས་ཀྱི་དབང་གིས་འཁོར་བའི་གནས་སུ་སྐྱེ་བ་ལེན་པའི་སྒོ་ནས་སླར་ལྡོག་པ་ཡོད་པས་སོ།། ཐབས་ཤེས་ཟུང་འབྲེལ་གྱི་ལམ་ལ་ཡུན་རིང་པོར་གོམས་པར་བྱས་པའི་སྟོབས་ཀྱིས་སྒོ་གསུམ་གྱི་གནས་ངན་ལེན་དང་ཉོན་མོངས་པ་ཅན་མ་ཡིན་པའི་མ་རིག་པ་བག་ཆགས་དང་བཅས་པ་ཅུང་ཟད་ཀྱང་ལུས་པ་མེད་པར་ཟད་པར་སྤངས་ནས་མཐར་ཐུག་གི་གནས་སུ་བགྲོད་པའི་ཕྱིར་མ་ལུས་པར་གཤེགས་པ་སྟེ་བུམ་པ་ལེགས་པར་གང་བ་བཞིན་ནོ། །འདིས་འཕགས་པ་མི་སློབ་པ་ཉན་རང་དགྲ་བཅོམ་དག་ལས་ཁྱད་པར་དུ་འཕགས་པ་བསྟན་ཏེ་དེ་དག་གིས་ལུས་ཀྱི་མཆོང་རྒྱུག་སོགས་སྒོ་གསུམ་གྱི་གནས་ངན་ལེན་དང་རང་གིས་རྟོགས་པའི་ལམ་གཞན་ལ་སྟོན་པ་ལ་བློ་མི་གསལ་བའི་རྨོངས་པ་ཉིད་ད་དུང་ལུས་ཤིང་ཟད་པར་མ་སྤངས་པས་མཐར་ཐུག་པའི་གནས་སུ་མ་བགྲོད་པའི་ཕྱིར། དེ་དག་ནི་རྣམ་འགྲེལ་ལས། རྒྱུ་སྤངས་ཡོན་ཏན་གསུམ་བདེ་གཤེགས། །ཉིད་ཡིན་སྡུག་བསྔལ་རྟེན་མིན་ཕྱིར། །ཞེས་སོགས་གསུངས་པ་དང་། འགྲེལ་པར་ཡང་། ལེགས་པར་མ་སོང་མུ་སྟེགས་རྣམས། །སློབ་པ་རྣམས་ནི་ཡང་ཡང་འཁོར། །མི་སློབ་བགྲོད་བྱ་ཀུན་བགྲོད་མིན། །བདེ་གཤེགས་གསུམ་ལས་ཁྱད་པར་འཕགས། །ཞེས་དྲང་བའི་དོན་བསྡུས་ཏེ་བཤད་པའོ། །དེ་ལྟར་སྤངས་པ་ཆོས་གསུམ་གྱིས་སྤངས་པ་མཐར་ཐུག་གི་འགོག་བདེན་བསྟན་ཏོ།། རྟོགས་པ་ཕུན་ཚོགས་ཀྱི་དབང་དུ་བྱས་ན། ག ཤེགས་པ་ནི་རྟོགས་པའི་དོན་ཏེ་མཁྱེན་པའི་ཡེ་ཤེས་ཡིན་ལ། དེ་ལེགས་པའི་སྒྲ་མཛེས་པ་སོགས་གསུམ་དང་སྦྱར་ནས་བཤད་ན། དེ་ཁོ་ན་ཉིད་མཁྱེན་པ་ནི། མཛེས་པར་རྟོགས་པ་སྟེ་ཚད་མས་མི་བསླུ་བའི་བདག་མེད་པའི་དེ་ཁོ་ན་ཉིད་ཀྱི་དོན་མངོན་སུམ་དུ་རྟོགས་པའོ། །འདིས་ཕྱི་རོལ་པ་ལས་ལྷག་པར་བསྟན་ཏེ་དེ་དག་གིས་བདག་མེད་པའི་དོན་ལ་ཚད་མས་ངེས་པ་མ་རྙེད་པས་སོ། །མཁྱེན་པ་བརྟན་པ་ནི། སླར་མི་ལྡོག་པར་རྟོགས་པ་སྟེ་སྲིད་རྩའི་ས་བོན་རྩད་ནས་འབྱིན་བྱེད་ཀྱི་ལམ་དེ་ཁོ་ན་ཉིད་ཀྱི་གནས་ལུགས་ལ་ངེས་པ་བརྟན་པོ་ཐོབ་པའི་རྟོགས་པ་དེ་ལས་ནམ་ཡང་འགྱུར་བ་མེད་པའོ། །འདིས་སློབ་པ་འཕགས་པ་རྒྱུན་ཞུགས་སོགས་ལས་ལྷག་པར་བསྟན་ཏེ་དེ་དག་གིས་འཇིག་ལྟ་ལྷན་སྐྱེས་ཀྱི་ས་བོན་ཟད་པར་མ་སྤུངས་པའི་ཕྱིར་དེ་ལྟ་བུའི་རྟོགས་པ་མ་ཐོབ་པས་སོ། །མ་ལུས་པ་མཁྱེན་པ་ནི། མ་ལུས་པར་རྟོགས་པ་སྟེ་ཐེག་གསུམ་གྱི་ལམ་མ་ལུས་པ་རྫོགས་པར་རྟོགས་ནས་རིགས་ཅན་གསུམ་ལ་སྟོན་ནུས་པའོ། །འདིས་མི་སློབ་པ་ཉན་རང་དགྲ་བཅོམ་ལས་ལྷག་པར་བསྟན་ཏེ་དེ་དག་གིས་ལམ་མཐའ་དག་ཇི་ལྟ་བ་བཞིན་དུ་གསལ་བར་སྟོན་མི་ནུས་པས་སོ། །དེ་དག་ནི། རྣམ་འགྲེལ་ལས། སྐྱོབ་ལས་དེ་ཉིད་དང་བརྟན་དང༌། །མ་ལུས་ཁྱད་པར་མཁྱེན་པར་གྲུབ། ༼ག ཤེགས་པ་རྟོགས་པའི་དོན་ཕྱིར་ཏེ། །དེ་ཕྱིར་ཕྱི་རོལ་པ་དང་སློབ། །མི་སློབ་ལས་ལྷག་དེ་ཡི་ཕྱིར། །ཞེས་པ་ལྟར་རོ། །དེ་ལྟར་རྟོགས་པ་ཆོས་གསུམ་ལྡན་གྱིས་རྟོགས་པ་མཐར་ཐུག་གི་ཡེ་ཤེས་ལམ་བདེན་བསྟན་ཏོ༑།དེས་ན་མཛེས་པར་གཤེགས་པ་སོགས་ཀྱི་ཕྱིར་བདེ་གཤེགས་ཏེ་སྤངས་པའི་དབང་དུ་བྱས་པ་དང་། དེ་ཁོ་ན་ཉིད་མངོན་སུམ་དུ་མཁྱེན་པ་སོགས་ཀྱི་ཕྱིར་བདེ་གཤེགས་ཏེ་རྟོགས་པའི་དབང་དུ་བྱས་པའོ། །ཡང་སྡུག་བསྔལ་མ་ལུས་པ་སྤངས་ཤིང་ཟག་པ་མེད་པའི་བདེ་བ་ཆེན་པོ་རྟོགས་པའི་ངང་དུ་གཤེགས་པས་བདེ་གཤེགས་ཞེས་ས་བཟང་བའི་འགྲེལ་བར་བཤད་དོ། །མདོར་ན་ལམ་བདེ་བ་བྱང་ཆུབ་སེམས་དཔའི་ཐེག་པ་ལ་བརྟེན་ནས་འབྲས་བུ་བདེ་བ་རྫོགས་པའི་སངས་རྒྱུས་ཀྱི་གོ་འཕང་མཐོན་པོར་གཤེགས་པས་ན་བདེ་གཤེགས་ཞེས་ཏེ་དེ་ནི་བླ་མ་དམ་པའི་ཞལ་རྒྱུན་ལས་བྱུང་བའི་མན་ངག་གིས་འཆད་ཚུལ་ཏེ། བདེ་ནས་བདེ་བར་འགྲོ་བ་ལ། །ཞེས་སོགས་འཆད་འགྱུར་ལྟར་རོ། །དེ་དག་གིས་སྤངས་རྟོགས་རྫོགས་པར་བརྙེས་པའི་སྟོབས་ཀྱིས་དོན་གཉིས་མཐར་ཕྱིན་པའི་ཡོན་ཏན་མངའ་བའི་སངས་རྒྱས་དཀོན་མཆོག་ལ་བསྟོད་པ་བསྟན་ཏེ། རྒྱུད་བླ་མར། དོན་གཉིས་ལྡན་པའི་སངས་རྒྱས་ཉིད། །ཅེས་སོ། །སངས་རྒྱས་ཀྱི་ཐུགས་རྒྱུད་ཀྱི་དབྱིངས་རང་བཞིན་གྱིས་རྣམ་པར་དག་པ་ལ་གློ་བུར་གྱི་དྲི་མ་མཐའ་དག་དང་བྲལ་བའི་ཆོས་ཀྱི་སྐུ་ནི་སངས་རྒྱས་དཀོན་མཆོག་ཡིན་པར་མ་ཟད་ཆོས་དཀོན་མཆོག་ཀྱང་ཡིན་ལ་དེ་གང་ལ་མངའ་ན་བདེ་བར་གཤེགས་པ་ལའོ། །འདིའི་ཚོས་སྐུ་ནི་དག་པ་གཉིས་ལྡན་གྱི་ངོ་བོ་ཉིད་སྐུ་སྟེ་དེའང་སངས་རྒྱས་ཀྱི་སའི་དབྱིངས་རང་བཞིན་གྱིས་རྣམ་པར་དག་པ་བདེན་གྲུབ་ཀྱི་མཚན་མ་ཐམས་ཅད་དང་བྲལ་བ་ནི་རང་བཞིན་རྣམ་དག་གི་ཆར་གྱུར་པའི་ངོ་བོ་ཉིད་སྐུ་དང་དགག་བྱ་གློ་བུར་གྱི་དྲི་མ་སྒྲིབ་གཉིས་ཕྲ་མོ་དང་བྲལ་བ་ནི་གློ་བུར་དྲི་བྲལ་གྱི་ཆར་གྱུར་པའི་ངོ་བོ་ཉིད་སྐུ་ཡིན་ལ། དེའི་ཕྱི་མ་ནི་གང་ཞིག་འདོད་ཆགས་དང་བྲལ་བ་འགོག་པའི་བདེན་པ་ཡིན་ཞིང་། དེ་ལྟ་བུའི་དག་པ་གཉིས་ལྡན་གྱི་ཆོས་ཉིད་དེའི་ཆོས་ཅན་དུ་གྱུར་པ་སངས་རྒྱས་ཀྱི་ཐུགས་རྒྱུད་ཀྱི་བྱང་ཕྱོགས་སོ་བདུན་ནས་རྣམ་མཁྱེན་བར་གྱི་སྡེ་ཚན་ཉེར་གཅིག་གི་ཡོན་ཏན་རྣམས་ནི་ཡེ་ཤེས་ཆོས་སྐུ་སྟེ།བསྡུ་ན་ཡེ་ཤེས་ལྔའམ་ཇི་ལྟ་ཇི་སྙེད་མཁྱེན་པའི་ཡེ་ཤེས་གཉིས་ཏེ་དེ་ལྟ་བུའི་མཁྱེན་པའི་ཡེ་ཤེས་རྣམས་ནི་གང་གིས་འདོད་ཆགས་དང་བྲལ་བྱེད་ལམ་གྱི་བདེན་པའི་རིགས་སུ་གནས་པ་ཡིན་ལ། དེ་ལྟ་བུའི་འགོག་ལམ་གཉིས་ནི་ཆོས་དཀོན་མཆོག་སྟེ། རྒྱུད་བླར། གང་ཞིག་གང་གིས་ཆགས་བྲལ་བ། །བདེན་གཉིས་མཚན་ཉིད་ཅན་ཏེ་ཆོས། །ཞེས་སོ། །ཆོས་ཀྱི་སྐུ་མངའ་ཞེས་པ་ནི་ཆོས་ཀྱི་སྐུ་དང་ལྡན་པའི་སྒོ་ནས་སངས་རྒྱས་ཀྱི་ཡོན་ཏན་བརྗོད་པ་ཡིན་ལ་ལྡན་ཆོས་ཀྱི་ཆ་ནས་ཆོས་དཀོན་མཆོག་གཙོ་བོར་བསྟན་ཏེ། དེའི་ཕྱིར་སངས་རྒྱས་ལ་སྐུ་གསུམ་མངའ་ཡང་འདིར་ཆོས་དཀོན་མཆོག་ངོས་གཟུང་བའི་ཕྱིར་དེ་གཙོ་བོར་སྨོས་ལ་དེའི་ཤུགས་ཀྱིས་གཟུགས་སྐུ་གཉིས་ཀྱང་མངའ་བར་བསྟན་ལ། སངས་རྒྱས་འཕགས་པའི་ཐུགས་རྒྱུད་ཀྱི་འགོག་ལམ་བསྟན་པ་འདིས་བྱང་འཕགས་སོགས་ཀྱི་རྒྱུད་ཀྱི་འགོག་ལམ་ཡང་བསྡུས་སོ་ཡང་འགྲེལ་པ་འགའ་ཞིག་ཏུ། །ཆོས་སྐུ་ལ། རྒྱུད་བླར། །ཆོས་སྐུ་རྣམ་གཉིས་ཤེས་བྱ་སྟེ། །ཞེས་སོགས་ལྟར་རྟོགས་པ་ཆོས་སྐུ་དང་བསྟན་པ་ཆོས་སྐུ་གཉིས་དང་དེའི་ཕྱི་མ་ལའང་ཟབ་མོ་དང་སྣ་ཚོགས་པའི་ཚུལ་སྟོན་པ་གཉིས་ཡོད་ལ་དེ་དག་ཆོས་དཀོན་མཆོག་ཡིན་ཞིང་དེ་བདེ་བར་གཤེགས་པ་ལ་ལྡན་པས་མངའ་ཞེས་བྱ་ལ། དེ་ལྟར་བསྟན་པ་ཆོས་སྐུ་གཉིས་པོ་མངའ་བར་གསུངས་པ་འདིས་ཟབ་མོ་སྟོན་པ་བོའི་ལོངས་སྐུ་དང་སྣ་ཚོགས་པའི་ཚུལ་སྟོན་པའི་སྤྲུལ་པའི་སྐུ་གཉིས་ཀྱང་མངའ་བར་མཚོན་པའོ་ཞེས་འཆད་དོ། །དེ་དག་གིས་སངས་རྒྱས་དཀོན་མཆོག་དང་ཐེག་ཆེན་གྱི་ཆོས་དཀོན་མཆོག་མཐའ་དག་ཕྱག་གི་ཡུལ་དུ་བསྟན་ཏོ།། སྲས་ཞེས་པ་ནི་བྱང་འཕགས་རྣམས་ཏེ་འདིས་དགེ་འདུན་དཀོན་མཆོག་བསྟན་ལ་དེ་རྣམས་ནི་སངས་རྒྱས་ཀྱི་ཐུགས་ལས་སྐྱེས་པའི་སྲས་ཡིན་ལ། སྲས་ཞེས་པའི་དོན་ནི་ཐེག་ཆེན་མཐོང་ལམ་ཐོབ་པའི་ཚེ་སངས་རྒྱས་རྣམས་ཀྱི་རིགས་སུ་སྐྱེས་པ་དང་མཐར་སངས་རྒྱས་པ་ན་སངས་རྒྱས་ཀྱི་གདུང་འཚོབ་པ་དང་དེའི་ཚེ་ཆོས་འཁོར་སྐོར་བ་སོགས་སངས་རྒྱས་ཀྱི་བྱ་བ་བྱེད་པའི་རྒྱུ་མཚན་གྱིས་ཡིན་ལ། རིགས་སུ་སྐྱེ་ཚུལ་ཡང་རྒྱུད་བླ་མར། ཐེག་མཆོག་ལ་མོས་ས་བོན་ཤེས་རབ་ནི། །སངས་རྒྱས་ཆོས་སྐྱེད་མ་དང་བསམ་གཏན་གྱི། །བདེ་བའི་མངལ་གནས་སྙིང་རྗེའི་མ་མ་ཅན། །གང་ཡིན་དེ་ནི་ཐུབ་པའི་རྗེས་སྐྱེས་སྲས། །ཞེས་ཐེག་ཆེན་གྱི་ཆོས་ལ་མོས་པ་ས་བོན་སྟོང་ཉིད་རྟོགས་པའི་ཤེས་རབ་ནི་མ་བསམ་གཏན་གྱི་བདེ་བ་མངལ་སྙིང་རྗེ་ཆེན་པོ་ནི་སྐྱོང་བའི་མ་མ་སྟེ་བཞི་ལས་སངས་རྒྱས་ཀྱི་རིགས་སུ་སྐྱེས་པར་གསུངས་པ་ལྟར་རོ། །འདིར་ཐེག་ཆེན་མཐོང་ལམ་ཐོབ་ཚེ་སངས་རྒྱས་རྣམས་ཀྱི་རིགས་སུ་སྐྱེས་པར་འཇོག་པ་ནི། དབུ་མ་ལ་འཇུག་པ་ལས། འདི་ནི་དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་སྟེ། །ཞེས་གསུངས་པ་ལྟར་ཏེ་དོན་དམ་སེམས་བསྐྱེད་སྐྱེས་པའི་དབང་དུ་བྱས་པའི་སངས་རྒྱས་ཀྱི་རིགས་སུ་སྐྱེས་པའི་ཚུལ་ལོ། །དེ་ལྟར་སྲས་བྱང་འཕགས་རྣམས་དང་བཅས་པའི་དཀོན་མཆོག་རིན་པོ་ཆེ་རྣམ་པ་གསུམ་ནི་ཐེག་ཆེན་གྱི་སྐྱབས་འགྲོའི་ཡུལ་བླ་ན་མེད་པ་ཡིན་ལ། དཀོན་མཆོག་རིན་ཆེན་ཞེས་པའི་དོན་ཡང་སྔ་མ་ལས། འབྱུང་བ་དཀོན་ཕྱིར་དྲི་མེད་ཕྱིར། །ཞེས་སོགས་གསུངས་པ་ལྟར་རོ། །སྐྱབས་གསུམ་གྱི་ཡོན་ཏན་རྒྱས་པར་ནི་རྒྱུད་བླ་མ་སོགས་ལས་གསུངས་པ་ལྟར་ཤེས་པར་བྱའོ། །རྒྱུ་དཔེ་ལྟར་ན། བདེ་གཤེགས་སྲས་བཅས་ཆོས་ཀྱི་སྐུ་མངའ་ཞེས་འབྱུང་ལ་དེ་ནི་ཚིགས་སུ་བཅད་པ་སྦྱར་བའི་ངོར་བྱས་པ་དང་བྱང་སེམས་ལའང་རྟོགས་པའི་ཆོས་སྐུ་མངའ་བར་བསྟན་པའི་ཆེད་ཡིན་པར་བཤད་དོ། ༑ག་ཞན་ཡང་ཐེག་ཆེན་ཐུན་མོང་མ་ཡིན་པའི་སྐྱབས་གནས་སུ་འོས་པ་མ་ཡིན་ཡང་ཡོན་ཏན་དང་ལྡན་ཞིང་ཕན་འདོགས་ཆེ་བའི་སྒོ་ནས་ཕྱག་འོས་སུ་གྱུར་པ་བྱང་སེམས་སོ་སྐྱེ། ཉན་རང་སློབ་མི་སློབ་ཐམས་ཅད། སོ་སྐྱེའི་མཁན་སློབ། སྐུ་གཟུགས་དང་གླེགས་བམ། མཆོད་རྟེན་སོགས་ཀུན་ལའང་ཕྱག་འཚལ་ཞེས་པའོ།། འོ་ན་སྐྱབས་འགྲོ་བདུན་ཅུ་པར། ཐུབ་དབང་དག་གི་སྐུ་གསུམ་དང་། །མྱ་ངན་འདས་དང་གང་ཟག་བརྒྱད། །ཅེས་ཐེག་དམན་འཕགས་པ་རྣམས་སྐྱབས་གནས་སུ་གསུངས་ལ། ཤར་རིའི་ལུང་ལས་ཀྱང་དེ་ལྟར་གསུངས་པ་དང་འགལ་ཞེ་ན། མི་འགལ་ཏེ། དེ་དག་ནི་སྐྱབས་གནས་སྤྱིའི་དབང་དུ་བྱས་ལ་འདིར་ནི་ཐེག་ཆེན་ཐུན་མོང་མ་ཡིན་པའི་སྐྱབས་གནས་ཀྱི་དབང་དུ་བྱས་པས་སོ། །ཡང་བྱང་སེམས་ཀྱིས་ཉན་ཐོས་ལ་ཕྱག་འཚལ་བ་བུ་མོ་མྱ་ངན་མེད་ཀྱིས་བྱིན་པས་བཀག་པས་མི་རིགས་སོ་སྙམ་ན།དེ་ནི་དགོངས་པ་ཅན་ཏེ་ཕྱིས་དེ་ཉིད་ཀྱིས་ཀྱང་ཕྱག་བཙལ་བའི་ཕྱིར་ཞེས་བུ་ཊིཀ་ཏུ་བཤད་དོ། །ཚུལ་ཇི་ལྟར་ཕྱག་འཚལ་ན། གུས་པར་ཏེ་ལུས་གུས་པས་མང་པོར་སྤྲུལ་ནས་འདུད་པ། ངག་གུས་པས་བསྟོད་བསྔགས་བརྗོད་པ། ཡིད་གུས་པས་ཡོན་ཏན་རྗེས་སུ་དྲན་པ་སྟེ་སྒོ་གསུམ་གུས་པའི་སྒོ་ནས་ཕྱག་འཚལ་བའོ། །གང་ཟག་གང་གིས་ཕྱག་འཚལ་ན། རྒྱལ་སྲས་ཞི་བའི་ལྷས་སོ། །དུས་ནམ་གྱི་ཚེ་ཕྱག་འཚལ་ན། བསྟན་བཅོས་རྩོམ་པའི་ཐོག་མར་རོ། །ཕྱག་འཚལ་ནས་ཅི་བྱེད་ན། ཏེ་ཞེས་པ་ཁྲུས་བྱས་ཏེ་ཟས་ཟ་ཞེས་པ་ལྟར་ཕྱག་འཚལ་ནས་བསྟན་བཅོས་རྩོམ་པ་ལ་འཇུག་ཅེས་ཚིག་འོག་མ་འདྲེན་པ་སྟེ་ལྷག་བཅས་ཀྱི་ཚིག་གོ། ། ཅུལ་བར་དམ་བཅའ་བ། གཉིས་པ་རྩོམ་པར་དམ་བཅའ་བ་ནིབདེ་གཤེགས་སྲས་ཀྱི་སོགས་ཏེ། དེ་ལ་ཡང་དགོས་དོན། བསྡུས་དོན། ཚིག་དོན་གསུམ་ལས། དང་པོ་ནི། རྩོམ་པར་དམ་བཅའི་ཚིག་སྔོན་དུ་སྨོས་པས་ནི་དམ་པ་རྣམས་ཁས་བླངས་པའི་ཁུར་ནམ་ཡང་མི་འདོར་ཞིང་དེ་ལས་ནམ་ཡང་ལྡོག་པ་མི་སྲིད་པས་རྩོམ་པ་མཐར་ཕྱིན་པར་འགྱུར་བ་སྟེ། ཤེས་རབ་སྡོང་བུ་ལས། དམ་པ་མང་བོ་ཁས་འཆེ་མི་བྱེད་ལ། །གལ་ཏེ་དཀའ་བས་ཁས་ནི་བླངས་གྱུར་ན། །རྡོ་ལ་རི་མོ་བྲིས་པ་ལྟ་བུར་ནི། །ཤི་ཡང་གཞན་དུ་བྱེད་པར་མི་འགྱུར་རོ། །ཞེས་དང༌། བརྒྱད་སྟོང་འགྲེལ་པར་ཡང་། ག ཞན་དོན་བརྩེ་བ་ཅན་རྣམས་སྲོག་ཕྱིར་ཡང་། །རང་གི་ནུས་པ་ལྷོད་པར་མི་བྱེད་དེ། །སྐྱེས་བུ་དམ་པ་ཁུར་ལྕི་ཁུར་བ་དག །ཉམ་ངའི་གནས་སུ་ནམ་ཡང་འདོར་མི་བྱེད། །ཅེས་སོ། །ག ཉིས་པ་ནི། ཚིག་རྐང་གཉིས་པོ་འདིས་བརྗོད་བྱའི་དོན་བསྟན་ཏེ་རང་བཟོ་དང་ཟློས་པ་སྤངས་པའི་སྒོ་ནས་རྩོམ་པར་ཁས་བླངས་པའོ། །གསུམ་པ་ནི། བདེ་བར་གཤེགས་པའི་སྲས་བྱང་ཆུབ་སེམས་དཔའ་རྣམས་ཀྱིས་ཐོག་མར་བྱང་ཆུབ་མཆོག་ཏུ་སེམས་བསྐྱེད། བར་དུ་སྤྱོད་པ་ཕྱིན་དྲུག་ལ་བསླབ་སྟེ་མཐར་སངས་རྒྱས་པའི་བར་གྱི་ཐེག་པ་ཆེན་པོའི་ལམ་གྱི་རིམ་པ་མཐའ་དག་གི་གནད་འདུས་པའི་ཉམས་ལེན་གྱི་སྡོམ་ཆེན་པོ་ལ་འཇུག་པ་ནི་འདིར་བརྗོད་ཅེས་བརྗོད་བྱ་ངོས་གཟུང་བ་ཡིན་ལ། དེ་ཡང་སེམས་བསྐྱེད་པ་འཇུག་པའི་སྤྱོད་པ། ཕྱིན་དྲུག་གི་ཉམས་ལེན་སྒྲུབ་པ་སྒྲུབ་པའི་སྤྱོད་པ། ཆོས་སྐུ་ཕྲིན་ལས་དང་བཅས་པ་གྲུབ་པའི་སྤྱོད་པ་སྟེ་སྤྱོད་པ་གསུམ་གྱིས་བསྡུས་པའོ། །དེ་ལྟར་སྤྱོད་པ་གསུམ་ལས་གཞུང་འདིས་སྔ་མ་གཉིས་རྒྱས་པར་བསྟན་ཅིང་ཕྱི་མ་མདོར་བསྡུས་ཏེ་བསྟན་ཏོ། །ཡང་ན་སྡོམ་ཞེས་པ་བྱང་སེམས་ཀྱི་རྒྱུར་གྱུར་པའི་བསླབ་པ་སྟེ། དེ་ལ་བསམ་པ་སེམས་བསྐྱེད་དང་སྦྱོར་བ་བསླབ་པ་སྒྲུབ་པ་གཉིས་ལས། སྔ་མ་ལ་སྨོན་པ་དང་འཇུག་པ་གཉིས། ཕྱི་མ་ལ་ལྡོག་པའི་ཚུལ་ཁྲིམས་ཉེས་སྤྱོད་ལས་ལྡོག་པ་དང་འཇུག་པའི་ཚུལ་ཁྲིམས་ཕྱིན་དྲུག་ལ་སློབ་པ་སྟེ་གཉིས་སམ། །ཡང་ན་སྡོམ་པའི་ཚུལ་ཁྲིམས་སོགས་ཚུལ་ཁྲིམས་གསུམ་ཡོད་ལ། དེ་དག་ལ་སློབ་པའི་སྐབས་སུ་ཤེས་པར་བྱ་བ་ཤེས་བྱ་ཐམས་ཅད་སྤང་བར་བྱ་བ་བདག་གཞན་གྱི་ཉེས་སྐྱོན་ཐམས་ཅད་བསྒྲུབ་པར་བྱ་བ་སངས་རྒྱས་ཀྱི་ཡོན་ཏན་ཐམས་ཅད་ཡིན་པས་ན་ཟབ་ཅིང་རྒྱ་ཆེ་བའི་བདག་ཉིད་ཅན་གྱི་ཐེག་ཆེན་གྱི་ཉམས་ལེན་མཐའ་དག་བསྡུས་པའོ། །དེ་ལྟར་འགྲེལ་ཆེན་དུ། སྡོམ་པ་སྟེ་བྱང་ཆུབ་ཀྱི་སེམས་བཟུང་བ་སྔོན་དུ་སོང་བའི་བྱང་ཆུབ་སེམས་དཔའི་བསླབ་པ་ཡང་དག་པར་བླངས་པ་ཡིན་ལ། ཞེས་གསུངས་ལ། ཡང་སྡོམ་པ་ནི་མི་དགེ་བ་སྤོང་བ་དགེ་བ་ལ་འཇུག་པ་སེམས་ཅན་གྱི་དོན་བྱ་བའོ་ཞེས་འཆད་པའང་འདུག་སྟེ་རྒྱ་ཆེའོ། །དེས་ན་སྒོམ་ཞེས་པ་ཉེས་སྤྱོད་སྡོམ་པའི་ཚུལ་ཁྲིམས་ཙམ་ལ་འཆད་པ་ནི་ཁྱབ་ཆུང་བའོ།།འཇུག་པ་ཞེས་པ་ནི། རྗོད་བྱེད་ཀྱི་གཞུང་འདི་ལ་བརྟེན་ནས་བརྗོད་བྱའི་དོན་གྱི་སྡོམ་ཆེན་པོ་ལ་སྤང་བླང་སོ་སོར་མ་ནོར་བར་ངེས་པའི་སྒོ་ནས་ཉམས་སུ་ལེན་པ་ལ་ཇི་ལྟར་འཇུག་པའི་ཐབས་བསྟན་པ་སྟེ། དལ་འབྱོར་རྙེད་དཀའ་ནས་བསྔོ་བའི་བར་གྱི་ལེའུ་བཅུའི་དོན་ལ་འཇུག་ཚུལ་གསལ་བར་བསྟན་པ་དེའོ། །འོ་ན་འདི་རང་བཟོར་བྱས་ནས་བརྗོད་དམ་ཞེ་ན། མ་ཡིན་ཏེ། བརྗོད་བྱའི་དོན་ཟབ་ཅིང་རྒྱ་ཆེ་བ་རྣམས་ཕལ་བའི་སྤྱོད་ཡུལ་དུ་མ་གྱུར་པས་ཡིད་ཆེས་ཀྱི་ལུང་ལ་མ་བསྟེན་པར་རང་སྟོབས་ཀྱིས་འཆད་མི་ནུས་པས་སྟོན་པ་སངས་རྒྱས་ཉིད་ཀྱིས་གསུངས་པའི་ལུང་ཐེག་པ་ཆེན་པོའི་གསུང་རབ་ཚད་མར་གྱུར་པ་ལས་འབྱུང་བ་ཇི་ལྟ་བ་བཞིན་དུའམ་ལུང་གི་དགོངས་པ་ལས་མ་འདས་པར་བརྗོད་ཅེས་པ་སྟེ་གཙོ་བོར་རང་བཟོའི་ཉེས་པ་སྤོང་བ་བསྟན་ནས་ཞར་ལ་ལུང་གི་དགོངས་པ་ཐུགས་སུ་ཆུད་པའང་བསྟན་ཏེ་དེ་ནི་རང་དགར་རྩོམ་པའི་ཉེས་པ་སྤང་བའོ།།འོ་ན་ལུང་ཉིད་ཀྱིས་ཆོག་པས་འདི་བརྩམས་པས་ཅི་བྱ། དགོས་པ་མེད་ཅིང་ཟློས་པར་ཡང་མི་འགྱུར་རམ་ཞེ་ན། གསུང་རབ་དག་ལས་གདུལ་བྱའི་བློའི་དབང་གིས་སྣ་ཚོགས་སུ་བསྟན་པ་རྣམས་བློ་དམན་ཞིང་བརྩོན་འགྲུས་ཞན་པའི་གང་ཟག་རྣམས་ཀྱིས་དེ་དག་གི་དགོངས་པ་ཇི་ལྟ་བ་བཞིན་གཟུང་བར་མི་ནུས་པས་ན་འདིར་དོན་གྱི་གནད་ཚང་ལ་མ་ནོར་བ་ཚིག་མདོར་བསྡུས་པའི་སྒོ་ནས་ནི་འཆད་པས་ལུང་དང་ཟློས་པའི་སྐྱོན་མེད་པར་མ་ཟད་གཞུང་ཉུང་ངུས་ལུང་དོན་རྒྱ་ཆེན་པོ་བདེ་བླག་ཏུ་རྟོགས་པའི་དགོས་པ་དང་བཅས་པ་ཡིན་ནོ་ཞེས་པ་སྟེ་འདིས་ཟློས་པའི་ཉེས་པ་སྤང་བ་དང་དགོས་པ་ཡོད་པའང་བསྟན་ཏོ། །བརྗོད་པར་བྱ་ཞེས་པ་ནི་རྩོམ་པར་དམ་བཅའ་བ་དངོས་སོ། །འགྲེལ་པ་རྣམས་སུ་ཕྱག་འཚལ་ཞེས་དྲངས་ཞེས་དང་། བརྗོད་པར་བྱ་ཞེས་བཤད་པའི་གཞིར་དྲངས་ཞེས་པ་ལྟ་བུ་བཤད་གཞི་སྔོན་དུ་ཡར་དྲངས་ནས་འཆད་པར་མཛད་ནའང་འདིར་གཞུང་ན་ཡོད་པ་ལྟར་རིམ་པར་བཤད་དེ་འོག་མ་རྣམས་ལའང་དེ་བཞིན་ནོ།། གོང་དུ་མཆོད་བརྗོད་དང་རྩོམ་པར་དམ་བཅའི་དགོས་པ་བཤད་པའི་སྐབས་སུ་བསྟན་བཅོས་རྩོམ་པའི་བར་ཆད་ཞི་བའི་ཆེད་དང་བསྟན་བཅོས་རྩོམ་པ་ལས་མི་ལྡོག་པའི་ཆེད་ཡིན་པར་གསུངས་པའང་རྗེས་འཇུག་ལ་སློབ་པའི་ཆེད་དུ་དེ་ལྟར་བསྟན་པ་ཡིན་གྱི་སློབ་དཔོན་མཆོག་གི་དངོས་གྲུབ་ཐོབ་པས་བར་ཆད་བྱུང་གིས་དོགས་པ་དང་དོན་ལྡན་གྱི་བྱ་བ་བརྩམས་པ་ལས་ལྡོག་པ་མི་སྲིད་དོ་ཞེས་སློབ་དཔོན་ནག་པོ་བ་གསུང་ངོ༌། །དེ་ལ། བདེ་གཤེགས་ཆོས་ཀྱི་སྐུ་མངའ་སོགས་ཀྱིས་ཕྱག་འཚལ་ང། བདེ་གཤེགས་སྲས་ཀྱི་སོགས་ཀྱིས་བརྗོད་བྱ། བརྗོད་པར་བྱ་ཞེས་པས་དགོས་པ། དེ་དག་གིས་ཤུགས་ལ་འབྲེལ་བ། ལུང་བཞིན་ཞེས་པས་རང་བཟོའི་སྐྱོན་སྤང་བ། མདོར་བསྡུས་ཞེས་པས་ཟློས་པའི་སྐྱོན་སྤང་བ་སྟེ་ཚིགས་བཅད་འདིས་དོན་དྲུག་བསྟན་ཞེས་རྣམ་སྣང་གསུང་ལ། ཡང་དང་པོ་ཕྱག་འཚལ་བ་ལ་སྐྱབས་འོས་ལ་ཕྱག་འཚལ་བ་དང་ཕྱག་འོས་ལ་ཕྱག་འཚལ་བ་གཉིས་སུ་ཕྱེ་བའམ་ཕྱག་གི་ཡུལ་དགོད་པ་དང་དེ་ལ་ཕྱག་འཚལ་བ་གཉིས་སུ་ཕྱེ་ནས་དོན་བདུན་བསྟན་པར་གསུངས་པའང་ཡོད་དོ། །འདིར་དགོས་འབྲེལ་ཡན་ལག་བཞི་འཆད་པ་ལ། དགོས་འབྲེལ་གྱི་ངག་བཀོད་པའི་དགོས་པ་ནི། བསྟན་བཅོས་ལ་དགོས་སོགས་བཞི་མེད་དོ་སྙམ་ནས་གཞུང་ལ་མི་འཇུག་པའི་གཉེན་པོར་དེ་བཞི་ཡོད་པར་བསྟན་པ་༌་ལས་དགོས་སོགས་ཡོད་པར་རྟོགས་ནས་བསྟན་བཅོས་ལ་འཇུག་པའི་དོན་ཡིན་ལ། དེའང་དབང་རྟུལ་གྱིས་ཡིད་ཆེས་པའི་སྒོ་ནས་དགོས་སོགས་ཡོད་པར་རྟོགས་ནས་འཇུག་པ་དང༌། དབང་རྣོན་ལ་དོན་འགྱུར་གྱི་ཐེ་ཚོམ་བསྐྱེད་པའི་སྒོ་ནས་དེ་བཞི་ཡོད་པར་རྟོགས་ཏེ་བསྟན་བཅོས་ལ་འཇུག་པའོ།།སོ་སོངེ་ངོ་བོ་ལ། སྤྱིར་ངག་ཙམ་ལ་ཡོད་པའི་དགོས་སོགས་བཞི། དགོས་འབྲེལ་ངག་ལ་ཡོད་པའི་དགོས་སོགས་བཞིབསྟན་བཅོས་ལུས་ལ་ཡོད་པའི་དགོས་སོགས་བཞི་རྣམས་སུ་ཡོད་པ་ལས། དང་པོ་ནི། བདེན་ཚིག་ཐམས་ཅད་ལ་རྩིར་རུང་སྟེ། དཔེར་ན་བུམ་པ་ཞེས་པའི་ངག་ལྟ་བུ་ལ། བུམ་པ་ནི་བརྗོད་བྱ། དེ་ལས་དོན་རྟོགས་པ་དགོས་པ། དེ་ལས་སྐྱེས་བུའི་དོན་གྲུབ་པ་ཉིང་དགོས། དེ་དག་སྔ་ཕྱི་འབྲེལ་བ་ནི་འབྲེལ་བའོ། །གཉིས་པ་ནི། བསྟན་བཅོས་ལུས་ལ་ཡོད་པའི་དགོས་སོགས་བཞི་བརྗོད་བྱ། ངག་ལས་རྟོགས་ལྡན་ལ་ཐེ་ཚོམ་མམ་ངེས་པ་སྐྱེ་བ་དགོས་པ། དེ་ལས་བསྟན་བཅོས་ལ་འཇུག་པ་ཉིང་དགོས། དེ་དག་སྔ་མ་མེད་ན་ཕྱི་མ་མི་འབྱུང་བ་ནི་འབྲེལ་བའོ། །གསུམ་པ་ནི་འདིར་བཤད་བྱའི་གཙོ་བོ་ཡིན་ལ། དེའང་བདེ་གཤེགས་སྲས་ཀྱི་ཉམས་ལེན་གྱི་སྡོམ་བསམ་པ་སེམས་བསྐྱེད་སྦྱོར་བ་ཕྱིན་དྲུག་ཐོབ་བྱའི་འབྲས་བུ་དང་བཅས་པ་ནི་བརྗོད་བྱ། རྗོད་བྱེད་ཀྱི་གཞུང་འདི་ལ་ཐོས་སོགས་བྱས་པ་ལ་བརྟེན་ནས་བརྗོད་བྱའི་དོན་ཁོང་དུ་ཆུད་པ་ནི་དགོས་པ། ཁོང་དུ་ཆུད་པ་ལྟར་ཉམས་སུ་བླངས་པ་ལས་མཐར་བྱང་ཆུབ་ཆེན་པོ་ཐོབ་པ་ནི་ཉིང་དགོས། བསྟན་བཅོས་དང་དགོས་པ་གཉིས་ཐབས་དང་ཐབས་བྱུང་གི་ཚུལ་དུ་འབྲེལ། དགོས་པ་དང་ཉིང་དགོས་གཉིས་རྒྱུ་དང་འབྲས་བུའི་ཚུལ་དུ་འབྲེལ་བ་ནི་འབྲེལ་བ་སྟེ། དེའང་རྗོད་བྱེད་ཀྱི་གཞུང་ནི་བརྗོད་བྱའི་དོན་རྟོགས་པའི་ཐབས་དང་ཐབས་དེ་ལ་བརྟེན་ནས་བརྗོད་བྱའི་དོན་རྟོགས་པ་ནི་དགོས་པ་སྟེ་དེ་ནི་ཐབས་ལས་བྱུང་བ་དང༌། དེ་ལྟ་བུའི་གནས་སྐབས་ཀྱི་དགོས་པ་ནི་རྒྱུ་དང་རྒྱུ་དེ་ལས་བྱུང་བའི་མཐར་ཐུག་གི་ཉིང་དགོས་ནི་འབྲས་བུའོ། །དེ་དག་གཞུང་གིས་བསྟན་ཚུལ་ལ། ཁ་ཅིག་བསྟན་བཅོས་ཀྱི་མིང་ཉིད་ཀྱིས་བསྟན་པར་བཞེད་ལ། ཁ་ཅིག་མཆོད་བརྗོད་དང་རྩོམ་པར་དམ་བཅས་བསྟན་པར་གསུངས་ཏེ། འདི་ལྟར་ན་མཆོད་བརྗོད་དང་རྩོམ་པར་དམ་བཅའ་གཉིས་བསྟན་བྱའི་གཙོ་བོ་དང་དགོས་སོགས་བཞི་བསྟན་བྱ་ཕལ་བའོ། །ཡང་བདེ་གཤེགས་སྲས་ཀྱི་སྡོམ་ལ་འཇུག་པ་ཞེས་པས་བརྗོད་བྱ་དང༌། བརྗོད་པར་བྱ་ཞེས་པས་དགོས་པ་དང་། བདེ་གཤེགས་ཆོས་ཀྱི་སྐུ་མངའ་ཞེས་པས་ཉིང་དགོས་བསྟན་ཏེ་དེ་གསུམ་དངོས་བསྟན་དང༌། འབྲེལ་བ་ནི་སྒྲས་མ་ཟིན་པས་ཤུགས་ལ་བསྟན་ཞེས་འགའ་ཞིག་གསུངས་ལ་འདིར་དེ་ལྟར་བྱ་སྟེ་དེ་ནི་སྒྲས་ཟིན་མ་ཟིན་ལ་དངོས་བསྟན་དང་ཤུགས་བསྟན་དུ་བྱས་པའོ། །དེ་ལྟར་དགོས་སོགས་བཞི་གཞུང་གིས་བསྟན་ཚུལ་ལ་གཙོ་ཕལ་གྱི་དབང་དུ་བྱས་པ་དང་དངོས་ཤུགས་ཀྱི་དབང་དུ་བྱས་པ་གཉིས་ཡོད་དོ། །ཡང་བརྗོད་བྱ་དང་འབྲེལ་བ་སྟོན་ཚུལ་བཤད་མ་ཐག་པ་དེ་དང་འདྲ་བ་ལ། རང་གི་ཡིད་ལ་བསྒོམ་ཕྱིར་ཞེས་པ་ནས་དོན་ཡོད་འགྱུར་ཞེས་པའི་བར་གྱིས་གནས་སྐབས་ཀྱི་དོན་འགྲུབ་པའི་ཆ་ནས་དགོས་པ་བསྟན། མཐར་ཐུག་གི་དོན་འགྲུབ་པའི་ཆ་ནས་ཉིང་དགོས་བསྟན་ཞེས་ས་བཟང་བའི་འགྲེལ་པར་བཤད་དོ།། ཁེངས་པ་སྐྱུང་བ། 
 
 གསུམ་པ་ཁེངས་པ་སྐྱུང་བ་ནི། སྔོན་ཆད་མ་སྔོན་ཆད་མ་བྱུང་སོགས་ཏེ། འོ་ན་ལུང་ཇི་ལྟ་བ་བཞིན་འཆད་ནའང་བརྗོད་བྱ་དང་རྗོད་བྱེད་གཉིས་ཀའི་སྒོ་ནས་སྔ་མ་རྣམས་ལས་ཁྱད་པར་དུ་འཕགས་པ་ཞིག་འཆད་རྒྱུ་ཡོད་དམ་མེད། མེད་ན་དོན་གཉེར་ཅན་གཞན་སུ་ཞིག་འདི་ལ་འཇུག་ཅེ་ན། བརྗོད་བྱའི་ངོས་ནས་རྒྱལ་བའི་བཀའ་དང་དགོངས་འགྲེལ་གྱི་བསྟན་བཅོས་ལས་སྔོན་ཆད་མ་བྱུང་བའམ་སྔར་མ་གྲགས་པའི་དོན་ལྷག་པ་ཅུང་ཟད་ཙམ་ཡང་བསྟན་བཅོས་འདིར་བརྗོད་དུ་མེད་པ་སྟེ་བརྗོད་པར་མི་ནུས་ལ། དོན་སྔར་མ་གྲགས་པ་མེད་ཀྱང་ཚིག་གི་བཀོད་པའི་ཁྱད་པར་སྙན་ངག་གི་རྒྱན་གྱིས་མཛེས་པས་མཁས་པ་དགའ་བ་སྐྱེད་ནུས་པ་ཞིག་ཡོད་དམ་སྙམ་ན། དོན་ལ་ཁྱད་པར་མེད་པར་མ་ཟད་རྗོད་བྱེད་ཚིག་གི་ངོས་ནས་ཀྱང་ཚིག་རྒྱན་སྣ་ཚོགས་ཀྱིས་མཛེས་པར་སྤྲས་པའི་སྙན་ངག་དང་ཡི་གེ་ལྕི་ཡང་སྤེལ་བ་ལ་སོགས་པའི་སྡེབ་སྦྱོར་ཁྱད་པར་དུ་འཕགས་པའི་མཁས་པའང་བདག་ལ་ཡོད་པ་མིན་ཏེ་མི་ཤེས་པས་སོ། །རྒྱུ་མཚན་དེ་གཉིས་ཀྱི་ཕྱིར་གཞན་རྣམ་དཔྱོད་དང་ལྡན་པ་མང་པོ་དགའ་ཞིང་ཡིད་འཕྲོག་པའི་སྒོ་ནས་འཇུག་པར་འགྱུར་བའི་དོན་དུ་བསྟན་བཅོས་འདི་རྩོམ་པར་བྱའོ་སྙམ་པའི་བསམ་པའང་བདག་ལ་མེད་ཅེས་པ་སྟེ་དོན་དང་ཚིག་ལ་མཁས་པའི་ཁེངས་པའི་ང་རྒྱལ་བསྒྱུངས་ནས་ཞི་ཞིང་དུལ་བའི་ཚུལ་གྱིས་བརྩམས་པ་ཡིན་གྱི་ངེད་ཀྱིས་བྱས་པ་འདི་ལས་ལྷག་པ་སུ་ལའང་མེད་ཅེས་པའི་ཁེངས་སེམས་ཀྱིས་བརྩམས་པ་མིན་ཞེས་པའི་དོན་ནོ།། དཔེ་ཁ་ཅིག་ཏུ། དེ་ཕྱིར་གཞན་གྱི་དོན་དུ་འདི་མ་བྱས། ཞེས་ཡོད་པར་མངོན་ལ། དེའི་དོན་ནི་སྔ་མ་ལྟར་བཤད་ཀྱང་ཆོག་ལ། འགའ་ཞིག་ཏུ་རང་སྟོབས་ཀྱིས་ལུང་དོན་རྟོགས་ནུས་པའི་གངས་ཟག་གཞན་གྱི་དོན་དུ་འདི་མ་བྱས་ཞེས་འཆད་པ་ལྟར་བྱས་ཀྱང་འདྲའོ། །གང་ལྟར་ཡང་དེ་ལྟ་བུ་དག་གི་དོན་དུ་བསྟན་བཅོས་འདི་བྱས་པ་མིན་པར་གཞུང་འདིས་བསྟན་ལ། དེར་མ་ཟད། ལུང་ལས་མ་བྱུང་བ་བརྗོད་ན་ལམ་གོལ་བར་འགྱུར་བ་དང་སྙན་དངགས་དང་སྡེབ་སྦྱོར་ཙམ་གྱིས་འཇིག་རྟེན་ལས་འདས་པའི་དོན་ཟབ་མོ་སྟོན་པ་དང་རྟོགས་པར་མི་ནུས་པའང་འདིས་བསྟན་པ་ཡིན་པར་འགྲེལ་པར་གསུངས་སོ། །དཀའ་འགྲེལ་དུའང༌། བསྟན་བཅོས་རྩོམ་པ་ལ་སྡེབ་སྦྱོར་ལྷུར་ལེན་པས་གཞུང་མཛེས་པ་གཙོ་བོར་བྱེད་པ་དང་ཕན་འདོགས་པ་ལྷུར་ལེན་པས་སེམས་འདུལ་བ་གཙོ་བོར་བྱེད་པ་སྟེ་ཚུལ་གཉིས་ཡོད་པ་ལས། སློབ་དཔོན་ཞི་བའི་ལྷ་འདི་ནི་ཕན་འདོགས་པ་ལྷུར་ལེན་པ་ཡིན་གྱི་སྡེབ་སྦྱོར་ད་སྙན་ངག་ལ་སོགས་པ་གཙོ་བོར་བྱེད་པ་མ་ཡིན་ཏེ་ཞེས་སོགས་དང༌། དེ་ལྟ་ཡིན་དུ་ཟིན་ཀྱང་འདི་ལ་དགོས་སོགས་མེད་དོ་ཞེས་བསམ་པར་མི་བྱ་སྟེ་བརྗོད་བྱ་སོགས་ཕུན་སུམ་ཚོགས་པ་དང་ལྡན་ཞིང་ཁྱད་པར་དགོས་པའི་དགོས་པ་གཞན་དོན་ཕུན་སུམ་ཚོགས་པ་འབྱུང་བ་ཡིན་ཞེས་དང༌། ཡང་ན་སློབ་དཔོན་དངོས་གྲུབ་ཐོབ་པ་དང་བདེན་པར་གཟིགས་པའི་ཚིག་ལ་ནི་དགོས་པ་ལ་སོགས་པ་མེད་པར་དོགས་པ་མི་རིགས་པས་ཞེས་སོགས་དང༌། རང་གི་དོན་དུ་བརྩམས་པར་བསྙད་པས་ནི་མཁས་པ་མངོན་པའི་ང་རྒྱལ་ཅན་འགའ་ཞིག་ཁྱོད་ཀྱིས་བདག་ཅག་རྗེས་སུ་གཟུང་མི་དགོས་སོ་ཞེས་བར་ཆད་བྱེད་པ་བཟློག་པས་ཞེས་དང༌། སྐལ་མཉམ་ལ་བསྐུལ་བས་ནི་དེ་དག་དད་པར་འགྱུར་ཞིང་དད་པ་དང་ལྡན་པའི་སྣོད་དུ་བསྟན་བཅོས་བཞག་པར་རིགས་སོ་ཞེས་དགོངས་པས་ཞེས་པ་སོགས་སློབ་དཔོན་ཆེན་པོ་ཀྲྀཥཱ་པ་གསུང་ངོ༌། །འོ་ན་འདི་ཅིའི་དོན་དུ་བརྩམས་འདི་བྱས་པ་ལ་དགོས་པ་མེད་དམ་ཞེ་ན། དགོས་པ་ཡོད་པར་སྟོན་ཏེ། །དེ་ལྟ་ནའང་རང་གི་ཡིད་ལ་བསམ་པ་བྱང་ཆུབ་ཀྱི་སེམས་གཙོ་བོར་གྱུར་པའི་ཐེག་པ་ཆེན་པོའི་ལམ་གྱི་༌ཉམས་ལེན་སྔར་ནས་ཅི་རིགས་ཡོད་པ་རྣམས་མི་ཉམས་ཤིང་འཕེལ་བ་དང་སྔར་མེད་རྣམས་ཀྱང་བསྒོམ་སྟེ་རྒྱུད་ལ་བསྐྱེད་པའི་ཕྱིར་ངས་བསྟན་བཅོས་འདི་བརྩམས་པའམ་བྱས་པ་ཡིན་ཏེ་གོམས་པ་མཐར་ཕྱིན་པར་བྱས་ན་དོན་གསལ་བར་མངོན་སུམ་དུ་རྟོགས་པར་འགྱུར་བའི་ཕྱིར་རོ། །བརྩམས་ཞེས་འདས་པའི་ཚིག་གིས་བསྟན་པ་ནི་ཐུགས་ཡུལ་དུ་རྫོགས་པར་བརྩམས་ཟིན་པའི་དོན་ཡིན་པར་འགྲེལ་ཆེན་སོགས་སུ་གསུངས་སོ།། སྤྲོ་བ་བསྐྱེདཔ། 
 
 བཞི་བ་སྤྲོ་བ་བསྐྱེད་པ་ནི། དགེ་བ་བསྒོམ་ཕྱིར་སོགས་ཏེ། འོ་ན་རང་གིས་ཁོང་དུ་མ་ཆུད་ན་གཞུང་རྩོམ་ཕར་མི་རིགས་ལ་ཁོང་དུ་ཆུད་ན་དེ་ཉིད་ལ་གོམས་ཤིང་འདྲིས་པར་བྱས་པས་ཆོག་མོད། རང་དོན་དུའང་འདི་རྩོམ་ཅི་དགོས་ཏེ་རྩོམ་པ་ནི་གཡེང་བ་སྐྱེད་པའི་རྒྱུ་ཡིན་པས་སོ་ཞེ་ན། བྱང་ཆུབ་ཀྱི་སེམས་སོགས་ཐེག་ཆེན་ལམ་གྱི་ཉམས་ལེན་ཐབས་ཤེས་ཟུང་འཇུག་གི་དགེ་བ་རྒྱ་ཆེན་པོ་ལ་སྔར་ནས་ཞུགས་པ་རྣམས་ཀྱི་རྒྱུན་མི་ཉམས་ཤིང་གོང་འཕེལ་གྱི་ཚུལ་དུ་རང་རྒྱུད་ལ་བསྐྲུན་པར་བྱ་བའམ་བསྒོམ་ཞིང་འདྲིས་པར་བྱ་བའི་ཕྱིར་བསྟན་བཅོས་འདི་ཉིད་རྩོམ་པ་ལ་ཞུགས་པ་ཡིན་ལ། དེའང་གཞུང་རྩོམ་པའི་སྐབས་སུ་མ་བརྟགས་མ་དཔྱད་པར་རང་དགར་འཇུག་པ་མིན་གྱི་ཐེག་པ་ཆེན་པོའི་གསུང་རབ་ཀྱི་གནད་དོན་ཟབ་ཅིང་རྒྱ་ཆེ་བ་རྣམས་ལ་རིང་དུ་བརྟག་ཅིང་དཔྱད་དེ་འདྲིས་པར་བྱས་ནས་རྩོམ་པ་ལ་འཇུག་པ་ཡིན་ལ། དེའི་ཕྱིར་བདག་གི་རྒྱུད་ལ་དད་འདོད་ཡིད་ཆེས་ཀྱི་དད་པའི་ཤུགས་སམ་རྒྱུན་ནི་རབ་བྱེད་ཀྱི་སགཞུང་དུ་བཀོད་པ་འདི་དག་གིས་ཀྱང་རེ་ཞིག་སྟེ་དང་པོར་རང་གི་རྒྱུད་ལ་གོང་འཕེལ་དུ་འབྱུང་བར་འགྱུར་ལ་ཞེས་པ་སྟེ། རེ་ཤིག་ནི་རིམ་པ་སྟོན་པའི་ཚིག་ཡིན་པས་སོ། །དེའང་བསྒོམ་ཕྱིར་ཞེས་པ་འདིས་ཐོས་པ་ཙམ་དང་ཚིག་བློ་ལ་ཤར་ཞིང་ཁོང་དུ་ཆུད་པ་ཙམ་གྱིས་དོན་ཇི་ལྟ་བ་བཞིན་རྒྱུད་ལ་སྐྱེ་མི་ནུས་པས་ཉོན་མོངས་སྤོང་བ་སོགས་ཀྱི་བྱ་བ་བྱེད་མི་ནུས་ལ། དེར་མ་ཟད་ནན་ཏན་གྱིས་གོམས་ཤིང་།འདྲིས་པར་མ་བྱས་ན་ཐོས་ཤིང་ཤེས་པ་རྣམས་ཀྱང་བརྗེད་པར་འགྱུར་བ་དང༌། དལ་འབྱོར་རྙེད་དཀའ་དང་བྱང་ཆུབ་སེམས་ཀྱི་ཕན་ཡོན་སེམས་པ་སོགས་ལམ་གྱི་རིམ་པའི་དོན་དེ་རྣམས་ལ་ཡང་ཡང་སེམས་པ་དང་འཇལ་བ་དང་ངེས་པར་རྟོག་པས་ཡུན་རིང་དུ་གོམས་ཤིང་འདྲིས་པར་བྱས་པ་ལས་དེའི་རྒྱུན་གོང་འཕེལ་དུ་འགྱུར་བ་དང་གོམས་པ་མཐར་ཕྱིན་ན་དོན་གསལ་བར་མངོན་སུམ་དུ་འགྱུར་བ་སོགས་ཀྱི་དགོས་པའི་དོན་དེ་དག་འགྲུབ་པར་འགྱུར་བའང་བསྟན་ཏོ།།དེ་ཡང་སྒོམ་ཞེས་པ་ནི། སེམས་དགེ་བའི་དམིགས་པ་ལ་ཡང་དང་ཡང་དུ་གཏོད་པའི་དམིགས་རྣམ་གྱི་རྒྱུན་སྐྱོང་བ་གོམས་ཤིང་འདྲིས་པར་བྱ་བའི་དོན་ཏེ། སློབ་དཔོན་ཆོས་བཤེས་ཀྱིས། སྒོམ་པར་བྱེད་པ་ཞེས་བྱ་བ་ནི་ཡིད་དེའི་སྐལ་བ་ཅན་དུ་བྱེད་པའམ་དེའི་དངོས་པོར་བྱེད་པའོ་ཞེས་གསུངས་པ་ལྟར་ཡིན་ཏེ། དཔེར་ན་དད་པ་སྒོམ་པ་སྙིང་རྗེ་སྒོམ་པ་ཞེས་པ་ནི་ཡིད་དེ་དང་དེའི་རྣམ་པ་ཅན་དུ་སྐྱེད་པ་ལ་བྱ་དགོས་པ་བཞིན་ནོ། སྒོམ་པ་དང་གོམས་པ་གཉིས་དོན་གཅིག་ཅིང་སྐད་དོད་ཀྱང་གཅིག་པའི་ཕྱིར་ལོ་ཙཱ་བ་རྣམས་ཀྱིས་ཀྱང་རེས་འགའ་སྒོམ་པའི་ལམ་ཞེས་པར་བསྒྱུར་ལ་རེས་གོམས་པའི་ལམ་ཞེས་བསྒྱུར་པར་མཛད་པ་ཡིན་པར་གསུངས་སོ། །དོན་ཅི་ཞིག་གི་ཆེད་དུ་སེམས་དགེ་བའི་དམིགས་རྣམ་ལ་གོམས་ཤིང་འདྲིས་པར་བྱ་དགོས་པ་ཡིན་སྙམ་ན། ཐོག་མ་མེད་པ་ནས་སེམས་རང་གི་དབང་དུ་མ་གྱུར་ཅིང་རང་ཉིད་སེམས་ཀྱི་གཞན་དབང་དུ་སོང་ལ་སེམས་ཀྱང་ཉོན་མོངས་པའི་རྗེས་སུ་ཕྱོགས་ནས་ཉེས་སྐྱོན་ཐམས་ཅད་སྐྱེད་པར་བྱེད་པ་ཡིན་ལ། དེ་ལྟ་བུའི་སེམས་འདི་རང་གི་དབང་དུ་བྱས་ནས་དགེ་བའི་དམིགས་པ་ལ་ཇི་ལྟར་འདོད་འདོད་དུ་བཀོལ་དུ་རུང་བར་བྱ་བའི་ཆེད་དུ་སྒོམ་པ་ཡིན་ནོ། །སྤྱིར་ཡང་ཟབ་པ་དང་རྒྱ་ཆེ་བའི་ཐེག་ཆེན་གྱི་གསུང་རབ་རྣམས་ལ་དད་པ་སྔོན་དུ་འགྲོ་བའི་མོས་པ་དང་དེ་དག་གི་རྟེན་བྱས་པའི་འདུན་པ་དྲག་པོས་ཐོས་བསམ་སོགས་ཀྱི་སྒོ་ནས་ཐེག་ཆེན་ལམ་གྱི་རིམ་པ་ལ་ངེས་པ་གོང་འཕེལ་དུ་གཏོང་བ་ནི་ཐེག་པ་ཆེན་པོའི་རིགས་ཀྱི་ནུས་པ་གསོ་ཞིང་རྒྱས་པར་བྱེད་པའི་ཐབས་མཆོག་ཏུ་གྱུར་པ་ཡིན་ལ་དེ་ནི་ཐེག་ཆེན་ལ་ཞུགས་པའི་ལས་དང་པོ་བ་རྣམས་ཀྱིས་ཀྱང་ལས་སུ་བྱ་བའི་གཙོ་བོ་ཡིན་ཕྱིར་ཐེག་པ་ཆེན་པོའི་གཞུང་ལ་བལྟ་རྟོག་བྱེད་པ་སོགས་ལ་གོམས་འདྲིས་བྱ་བའང་དོན་དང་བཅས་པ་དགོས་པ་དང་བཅས་པའོ།།གང་དང་གང་ལ་གོམས་པ་དེ་དང་དེའི་ཕྱོགས་སུ་ཡིད་གཞོལ་བར་འགྱུར་བ་ནི། ཏིང་རྒྱལ་ལས།ཁྱོད་ལ་བསྒོ་ཞིང་ཁོང་དུ་ཆུད་པར་བྱ། །ཇི་ལྟ་ཇི་ལྟར་མང་དུ་མིས་བརྟགས་ན། །དེ་ལ་གནས་པའི་རྣམ་པར་རྟོག་པ་དེས། །དེ་ལྟ་དེ་ལྟར་དེ་ལ་སེམས་གཞོལ་འགྱུར། །ཞེས་གསུངས་པ་ལྟར་རོ། །དེ་ལ་དགེ་སེམས་མང་དུ་ཡོད་པ་ལས་འདིར་དད་པའི་ཤུགས་འཕེལ་ཞེས་པའི་དོན་ཡང་། དད་པ་ནི་དཀར་ཆོས་ཐམས་ཅད་ཀྱི་སྔོན་དུ་འགྲོ་ཞིང་རྩ་བ་ལྟ་བུར་གྱུར་པ་ཡིན་པས་དེ་སྐད་སྨོས་པ་ཡིན་ལ། དེ་ལའང་ཐོབ་བྱའི་ཡོན་ཏན་སོགས་ལ་དོན་གཉེར་གྱི་འདོད་པའི་དད་པ། དཀོན་མཆོག་སོགས་ཀྱི་ཡོན་ཏན་ལ་དང་བའི་དད་པ། ལས་འབྲས་ལ་ཡིད་ཆེས་པའི་དད་པ་སྟེ་གསུམ་དང༌། དེས་མཚོན་ནས་བརྩོན་འགྲུས་དང་དྲན་པ་ཏིང་འཛིན་དང་ཤེས་རབ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་རིན་པོ་ཆེ་ལ་སོགས་པ་ས་དང་ལམ་གྱི་ཡོན་ཏན་རྣམས་ཀྱི་ཤུགས་ཀྱང་གཞུང་དུ་བཀོད་པའི་དོན་འདི་དག་ལ་བ་རྟེན་ནས་གོང་ནས་གོང་དུ་འཕེལ་བར་འགྱུར་ཞིང་དེ་ལ་བརྟེན་ནས་མཐར་རྣམ་གྲོལ་འཐོབ་པའང་བསྟན་ལ། །དེར་མ་ཟད་བདག་དང་སྐལ་བ་མཉམ་པ་སྟེ་ཁམས་སམ་རིགས་དང་བློ་ཚོད་དང་ཡོན་ཏན་སོགས་མཉམ་པའི་གདུལ་བྱ་ཐེག་ཆེན་གྱི་རིགས་ཅན་བྱང་སེམས་ཀྱི་སྤྱོད་ཚུལ་ལ་མོས་ཤིང་དོན་གཉེར་ཅན་གཞན་གྱིས་ཀྱང་ཅི་སྟེའམ་གལ་ཏེ་གཞུང་གི་དོན་འདི་དག་མཐོང་ཞིང་ཁོང་དུ་ཆུད་ན་གོང་དུ་རང་ལ་དོན་ཆེན་པོར་འགྱུར་བར་བཤད་པ་དེ་བཞིན་དུ་དེ་དག་ལའང་དད་སོགས་གོང་འཕེལ་དུ་འབྱུང་བ་དང་ཚུལ་བཞིན་དུ་ཉམས་སུ་བླངས་ན་བྱང་ཆུབ་ཀྱི་སེམས་སྐྱེ་ཞིང་འཕེལ་བ་སོགས་ཀྱིས་མཚོན་གནས་སྐབས་དང་མཐར་ཐུག་ཀུན་ཏུ་དོན་ཆེན་པོ་ཡོད་པར་འགྱུར་བའང་སྲིད་པས་ན་གདུལ་བྱག ཞན་རྣམས་ཀྱིས་ཀྱང་འདི་ལ་སྤྲོ་བའི་སྒོ་ནས་འཇུག་པར་རིགས་སོ་ཞེས་པའོ། །འདིར་བདག་དང་སྐལ་བ་མཉམ་པ་ཞེས་སོགས་ཀྱིས་གཞན་ལ་ཕན་པའི་དོན་དུ་འགྱུར་བ་དངོས་སུ་བསྟན་ལ། གོང་གི་རེ་ཤིག་ཅེས་པའི་ཚིག་གིས་དང་པོར་རང་རྒྱུད་ལ་དད་སོགས་འཕེལ་བ་དང་ཕྱི་ནས་སྐལ་མཉམ་གཞན་ལའང་དེ་བཞིན་དུ་ཕན་པའི་དོན་དུ་འགྱུར་བ་བསྟན་ལ། འགྲེལ་ཆེན་དུའང་། འདིས་ཀྱང་ནི་གཞན་གྱི་དོན་ལ་མཁོ་བ་ཡིན་པའི་ཕྱིར་འདི་དོན་དང་བཅས་དགོས་པ་དང་བཅས་པ་ཡིན་ཏེ་ཅི་ཞིག་ལྟར་ཡང་གཞན་གྱི་དོན་ལ་མཁོ་བ་སྲིད་པའི་ཕྱིར་རོ་ཞེས་གསུངས། དེས་ན་སྔར། དེ་ཕྱིར་གཞན་དོན་བསམ་པའང་བདག་ལ་མེད། ཅེས་གསུངས་པ་དེ་གཞན་དོན་དུ་གཞུང་འདི་བརྩམས་པ་མིན་ཞེས་པའི་དོན་མིན་གྱི། དེ་ཕྱིར་ཞེས་པའི་ཚིག་གི་ནུས་པའི་སྒོ་ནས་འདིས་གཞན་དོན་རྒྱ་ཆེན་པོ་འགྲུབ་སྙམ་པའི་ང་རྒྱལ་གྱི་བསམ་པ་མེད་ཅེས་ཁེངས་སྐྱུངས་མཛད་པའི་དོན་ཡིན་པར་ཤེས་པར་བྱའོ།། སྐབས་འདིའི་ས་བཅད་དུ་སྤྲོ་བ་བསྐྱེད་པ་ཅེས་སྨོས་པའང་ཐོག་མར་རང་རྒྱུད་ལ་དད་སོགས་འཕེལ་བ་དང་དེ་ནས་གཞན་ལའང་ཕན་པར་འགྱུར་བ་སོགས་གང་ལ་བསམས་ཀྱང་རང་ཉིད་བསྟན་བཅོས་རྩོམ་པ་ལ་སྤྲོ་བ་སྐྱེད་རིགས་པ་དང་གཞན་དག་ཀྱང་སྤྲོ་བ་བསྐྱེད་ནས་འཇུག་རིགས་པའི་དོན་གྱིས་དེ་སྐད་བརྗོད་པའོ། །རང་གཞན་ལ་ཕན་པའི་དགོས་པ་ཡོད་ཅེས་པ་འདིས་བསྟན་བཅོས་ཀྱི་དགོས་པ་དང་ཉིང་དགོས་བསྟན་པ་ཡིན་པས་དགོས་སོགས་བཞི་འདིར་བཤད་ཀྱང་འབྲེལ་ལ། དགོས་སོགས་ཡོད་པར་བསྟན་པའང་འདི་ལ་གཞན་དག་འཇུག་པའི་དོན་དུ་བསྟན་པ་ཡིན་པས་འདིས་ཀྱང་གཞན་ལ་ཕན་པའི་རེ་བ་ཡོད་པར་བསྟན་པ་ཤེས་པར་བྱའོ། །མདོར་ན་དེ་དག་གིས་རང་སྟོབས་ཀྱིས་ལུང་དོན་རྟོགས་ནུས་པ་རྣམས་གཞུང་འདིར་ལྟོས་མི་དགོས་ལ་གཞན་ཁེངས་དྲེགས་ཅན་སོགས་ཀྱི་དོན་དུ་མི་འགྱུར་ཡང་བ་སྐལ་མཉམ་དད་ལྡན་སོགས་ལ་ཕན་པའི་དོན་དུ་འགྱུར་ཞེས་བསྟན་པ་ཡིན་ནོ།།རྩ་བའི་ས་བཅད་གཉིས་པ། བརྩམ་བྱ་བསྟན་བཅོས་ལུས་ཀྱི་རང་བཞིན་དངོས།ག ཉིས་པ་བརྩམ་བྱ་བསྟན་བཅོས་ལུས་ཀྱི་རང་བཞིན་དངོས་ལ་གཉིས། གཞུང་སྤྱིའི་རྣམ་གཞག །བསྟན་བཅོས་ལུས་ཀྱི་རང་བཞིན་དངོས་སོ།། ག ཞུང་སྤྱིའི་རྣམ་གཞགདང་པོ་ནི། སློབ་དཔོན་ནག་པོ་པས་ཚིགས་བཅད་དང་པོ་གསུམ་གྱིས་བསྟན་བཅོས་འབྱུང་བའི་རྒྱུ་བསྟན་ལ། དེ་ནས་ལེའུ་དང་པོ་གསུམ་དང་བསྔོ་བའི་ལེའུས་སྦྱིན་པ། ལེའུ་བཞི་བ་དང་ལྔ་བས་ཚུལ་ཁྲིམས། དྲུག་པ་སོགས་ལེའུ་བཞིས་ཕར་ཕྱིན་ལྷག་མ་བཞི་སྟེ་སྤྱོད་པ་ཕྱིན་དྲུག་དང་། མཇུག་བཀའ་དྲིན་དྲན་པའི་ཕྱག་དང་གསུམ་གྱིས་བསྟན་བཅོས་ཀྱི་ལུས་བསྡུས་པར་འཆད་དོ། །འོན་ཏེ་ལེའུ་དང་པོ་གསུམ་གྱིས་བརྗོད་བྱའི་གཙོ་བོར་སེམས་བསྐྱེད་བསྟན་ནས་སྦྱིན་པ་ཞར་བྱུང་དུ་བསྟན་པའི་དོན་དུ་འཆད་དགོས་སོ། །སློབ་དཔོན་དགེ་བའི་ལྷ་ནི། མཆོད་བརྗོད་ཐོག་མར་དགེ་བ། དེ་ནས་བསྔོ་བའི་བར་བར་དུ་དགེ་བ། བསྔོ་བ་ཐ་མར་དགེ་བ་སྟེ་དགེ་བ་གསུམ་གྱིས་བསྟན་བཅོས་བསྡུས་པར་བཞེད་ལ། ཡང་སྔ་རབས་པ་འགའ་ཞིག་གིས། ཚིགས་བཅད་དང་པོ་གཉིས་ཀྱིས་དལ་འབྱོར་ཆུད་མི་གསན་པར་སྙིང་པོ་ལེན་དགོས་པར་གདམས། དེ་ནས་སེམས་བསྐྱེད་པའི་ཕན་ཡོན་ལེའུ་དང་པོས་བསྟན། སེམས་བསྐྱེད་ཚུལ་གཉིས་པ་དང་གསུམ་པས་བསྟན། བསླབ་པ་བསྲུང་ཚུལ་ལེའུ་བཞི་པ་དང་ལྔ་བས་བསྟན། བསླབ་བྱའི་རང་བཞིན་ཕྱིན་དྲུག་གི་དང་པོ་གཉིས་ལེའུ་སྔ་མ་ལྔ་ལ་བརྟེན་ནས་རྟོགས། བཟོད་པ་སོགས་བཞི་བཟོད་ལེ་སོགས་བཞིས་བསྟན་པར་གསུངས་སོ། །སློབ་དཔོན་རྣམ་སྣང་དལ་འབྱོར་འདི་ནི་ཞེས་པ་ནས་ཕན་ཡོན་བསྟན་གསུངས་ལ། ཤེར་འབྱུང་དང་དགེ་ལྷས་ཇི་ལྟར་མཚན་མོ་ནས་ཕན་ཡོན་བསྟན་པར་བཞེད་ཅིང༌། བི་བྷཱུ་ཏི་དང་བོད་འགྲེལ་ཕལ་ཆེར་གྱིས་དལ་འབྱོར་སོགས་ཚིགས་བཅད་དང་པོ་གཉིས་ཀྱིས་བྱང་ཆུབ་སེམས་ཀྱི་རྟེན་བསྟན་པར་གསུངས་པ་རིགས་པར་གསུངས་པས་འདིར་དེ་ལྟར་བྱ་ལ། དེ་ཡང་ཚིགས་བཅད་གཉིས་ཀྱིས་རིམ་པར་ལུས་ཀྱི་རྟེན་དལ་འབྱོར་རྙེད་དཀའ་བ་དང་བསམ་པའི་རྟེན་དགེ་བློ་འབྱུང་དཀའ་བ་གཉིས་བསྟན་ནོ། །དེ་མན་ཆད་ཀྱི་གཞུང་གིས་བརྗོད་བྱའི་དོན་སྟོན་ལ། ཇི་ལྟར་སྟོན་ན། ཕལ་ཆེར་གོང་དུ་བཤད་པ་རྣམས་ད་ང་འདྲ་མོད། འོན་ཀྱང་འདིར་ཅུང་ཟད་ཞིབ་པར་བཤད་ན་ཐོག་མར་བྱང་ཆུབ་མཆོག་ཏུ་སེམས་བསྐྱེད་པ་ལ་དེའི་ཕན་ཡོན་མཐོང་བའི་སྒོ་ནས་ཐེག་ཆེན་གྱི་ཆོས་ལ་མོས་ཤིང་སྤྲོ་བ་འཕེལ་དགོས་པས་ལེའུ་དང་པོས་ཕན་ཡོན་སྟོན། དེ་ནས་སེམས་བསྐྱེད་པ་ལ་འགལ་རྐྱེན་སྡིག་པ་བཤགས་པ་དང་མཐུན་རྐྱེན་ཚོགས་བསགས་ནས་བྱང་ཆུབ་ཀྱི་སེམས་གཟུང་དགོས་པས་དེ་གཉིས་རིམ་པར་ལེའུ་གཉིས་པ་དང་གསུམ་པས་སྟོན། སེམས་བསྐྱེད་ནས་བྱང་ཆུབ་ཆེན་པོ་འགྲུབ་པའི་གཞི་སྤྱོད་པ་ལ་སློབ་ཚུལ་སྤྱིར་སྟོན་པ་དང་བྱེ་བྲག་ཏུ་སྟོན་པ་གཉིས་ལས། དང་པོའི་དབང་དུ་བྱས་ནས་སྤྱོད་པ་རྣམས་མི་ཉམས་ཤིང་བླང་དོར་བྱ་ས་བའི་ཐབས་སུ་བག་ཡོད་གལ་ཆེ་བས་དེ་ལེའུ་བཞི་པས་སྟོན། བྱེ་བྲག་ཏུ་ཕྱིན་དྲུག་གི་སྤྱོད་པ་ཉམས་སུ་མིན་ཚུལ་ལ་དྲན་ཤེས་བསྟེན་པའི་སྒོ་ནས་ཚུལ་ཁྲིམས་ལ་སློབ་ཚུལ་ལེའུ་ལྔ་པས་སྟོན། བཟོད་པ་སོགས་ཐར་ཕྱིན་ཕྱི་མ་བཞི་བཟོད་པའི་ལེའུ་སོགས་བཞིས་རིམ་པར་སྟོན། ལུས་ལོངས་སྤྱོད་དགེ་རྩ་རྣམས་གཞན་བ་གཏོང་བའི་བློ་སྦྱོང་ཚུལ་བསྔོ་བས་ཁྱད་པར་དུ་བྱས་ནས་སྟོན་པའི་ལེའུ་བཅུ་བས་སྦྱིན་པ་ལ་སློབ་ཚུལ་སྟོན་ནོ།།ཡང་ན་ལེའུ་བཞི་བ་དང་ལྔ་པས་ཚུལ་ཁྲིམས། དཀོན་མཆོག་མཆོད་པ་དང༌། ལུས་དང་དེ་བཞིན་ལོངས་སྤྱོད་དང༌། ཞེས་སོགས་ཀྱིས་སྦྱིན་པ་བསྟན་ཏེ་འདི་ལ་ལེའུ་ལོགས་སུ་མེད་ཀྱང་དེ་ན་རྒྱས་པ་ཡོད་ལ། དེ་ནས་བསྟན་བཅོས་བརྩམས་པའི་རྗེས་ཀྱི་བྱ་བ་དགེ་རྩ་བསྡོ་བ་དང་བཀའ་དྲིན་དྲན་པའི་ཕྱག་ལེའུ་བཅུ་པས་བསྟན་པར་བྱས་ཀྱང་ཆོག་གོ། དེས་ན་གཞུང་འདིས་སྐྱེས་བུ་ཆེན་པོའི་ལམ་ལ་བློ་སྦྱོང་བའི་ཡན་ལག་ཏུ་སྐྱེས་བུ་ཆུང་འབྲིང་དང་ཐུན་མོང་བའི་ལམ་ལ་བློ་སྦྱོང་བ་སྔོན་དུ་བཏང་ནས། །བྱང་ཆུབ་མཆོག་ཏུ་སེམས་བསྐྱེད་དེ་རྒྱལ་སྲས་ཀྱི་སྤྱོད་པ་ལ་བསླབས་ནས་འཚང་རྒྱ་བའི་ལམ་གྱི་རིམ་པར་རྫོགས་པར་སྟོན་ལ། འབྲས་བུ་སངས་རྒྱས་ཀྱི་གནས་ཚུལ་ཡང་ལེའུདགུ་བའི་ནང་དུ་མདོར་བསྡུས་ཏེ་བསྟན་པ་ཡིན་ནོ།།།བསྟན་བཅོས་ཀྱི་ལུས་ཀྱི་རང་བཞིན་དངོས།གཉིས་པ་བསྟན་བཅོས་ལུས་ཀྱི་རང་བཞིན་དངོས་ནི། བྱང་ཆུབ་སེམས་མཆོག་རིན་པོ་ཆེ། །མ་སྐྱེས་པ་རྣམས་སྐྱེ་གྱུར་ཅིག ། སྐྱེས་པ་ཉམས་པ་མེད་པར་ཡང་། །གོང་ནས་གོང་དུ་འཕེལ་བར་ཤོག །ཅེས་པའི་སྨོན་ལམ་གྱི་བསྡུས་དོན་འདི་ཉིད་གཞིར་བཞག་ནས་འཆད་པ་བླ་མ་རྗེ་ཉིད་ཀྱི་གསུང་རྒྱུན་ཡིན་པས་དེ་ལྟར་བཤད་པ་ལ།བར་དུ་དགེ་བ་གཞུང་གི་དོན།ཀུན་རྫོབ་དང་དོན་དམ་པའི་བྱུང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་པོ་རང་རྒྱུད་ལ་མ་སྐྱེས་པ་སྐྱེད་པར་བྱེད་པའི་ལེའུ་གསུམ། སྐྱེས་པ་མི་ཉམས་པར་བྱེད་པའི་ལེའུགསུམ། དེའི་རྒྱུན་གོང་ནས་གོང་དུ་འཕེལ་བར་བྱེད་པའི་ལེའུ་གསུམ། དེ་ལྟར་སྤེལ་བའི་འབྲས་བུ་གཞན་དོན་དུ་བསྔོ་བ་དང་སྨོན་ལམ་བྱ་བའི་ལེའུ་གཅིག་སྟེ་ལེའུ་བཅུ་བོ་ས་བཅད་བཞིའི་སྒོ་ནས་འཆད་པ་ཡིན་ལ། མཝན་ནས་བཅད་དང་པོ། དོན་དམ་པའི་བྱང་ཆུབ་ཀྱི་སེམས་རིན་པོ་ཆེ་རང་རྒྱུད་ལ་མ་སྐྱེས་པ་སྐྱེད་པར་བྱེད་པའི་ལེའུ་གསུམ།།ཕན་ཡོན་གྱི་ལེའུ།སྡིག་བཤགས་ཀྱི་ལེའུ།བྱང་སེམས་དེའི་དང་པོ་ལའང་གསུམ་སྟེ།ཡོངས་བཟུང་གི་ལེའུའོ།། དང་པོ། ཕན་ཡོན་གྱི་ལེའུ།དང༌པོ་ལ་གཉིས། ལེའུའི་གཞུང༌། ལེའུའི་མཚན་ནོ། །དང་པོ་ལ་གཉིས། གཅིག བྱང་ཆུབ་སེམས་ཀྱི་རྟེན། བྱང་ཆུབ་སེམས་ཀྱི་རྟེན། བརྟེན་པ་ཕན་ཡོན་དངོས་སོ། །དང་པོ་ལ་གཉིས། ལུས་རྟེན། སེམས་རྟེན་ནོ།།
 
 དང་པོ་ནི། དལ་འབྱོར་འདི་ནི་ཞེས་སོགས་ཏེ། འགལ་རྐྱེན་མི་ཁོམ་པའི་གནས་བརྒྱུད་དུ་མ་སྐྱེས་པས་ཆོས་སྒྲུབ་པ་ལ་ཁོམ་པའི་དལ་བ་བརྒྱད་དང༌། མཐུན་རྐྱེན་རང་འབྱོར་ལྔ་གཞན་འབྱོར་ལྔ་དང་བཅས་པའི་འབྱོར་བ་བཅུ་སྟེ་ཆོས་བཅོ་བརྒྱད་དང་ལྡན་པའི་ལུས་རྟེན་རིན་པོ་ཆེ་ལྟ་བུ་འདི་ནི་རྒྱུ་འབྲས་དཔེ་གྲངས་གང་གི་སྒོ་ནས་བརྟགས་ནའང་རྙེད་པར་ཤིན་ཏུ་དཀའ་ཞེས་པ་སྟེ་འདིས་དལ་འབྱོར་རྙེད་དཀའ་བ་བསྟན་ཏོ།།དེ་ལ་མི་ཁོམ་པའི་གནས་བརྒྱད་ནི། ཤེར་འབྱུང་གི་འགྲེལ་ཆེན་དུ། དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་མི་འབྱུང་དང༌། །ལྐུགས་པ་འདི་དག་མི་ཁོམ་བརྒྱད། །ཅེས་དྲངས་པ་ལྟར་སྟེ། ངན་སོང་གསུམ་ནི་ཆོས་ཀྱི་བློ་སྐྱེ་བར་ཤིན་ཏུ་དཀའ་ལ་ཅུང་ཟད་སྐྱེས་ཀྱང་སྡུག་བསྔལ་དཔག་ཏུ་མེད་པས་ནོན་པས་ཆོས་སྒྲུབ་མི་ནུས་པ་དང་། ལྷ་ཚེ་རིང་པོ་ནི། འདུ་ཤེས་མེད་པ་པ་དང་གཟུགས་མེད་པ་གཉིས་ཡིན་པར་བཤེས་སྤྲིང་འགྲེལ་པ་སོགས་ལས་བཤད་དེ། འདུ་ཤེས་མེད་པ་པ་ནི་བསམ་གཏན་བཞི་པའི་གནས་འབྲས་བུ་ཆེ་བའི་ཕྱོགས་གཅིག་ན་ཡོད་ལ། ཚེ་སྔ་མར་འདུ་ཤེས་མེད་པའི་སྙོམས་འཇུག་བསྒོམས་པ་དག་དེར་སྐྱེས་མ་ཐག་དང་འཆི་ཚེ་མ་གཏོགས་ཚོགས་དྲུག་འཁོར་བཅས་འགགས་པས་བསྐལ་ཆེན་དུ་མར་གནས་ཀྱང་ཆོས་སྒྲུབ་ཏུ་མི་ཁོམ་ལ། གཟུགས་མེད་དུ་སྐྱེས་པའི་སོ་སྐྱེ་ལ་ནི་ཐར་ལམ་སྒྲུབ་པའི་སྐལ་བ་མེད་པས་མི་ཁོམ་པའོ། །མི་ཁོམ་པ་བརྒྱད་ཀྱི་གཏམ་ལས་འདོད་པའི་བྱ་བས་རྟག་ཏུ་གཡེངས་པའི་འདོད་ལྷ་ཡང་ལྷ་ཚེ་རིང་པོར་བཤད་དོ༑དེ་བཞི་ནི་མི་མ་ཡིན་པའི་མི་ཁོམ་པའོ། །འཁོར་རྣམ་བཞི་མི་རྒྱུ་བའི་ཡུལ་མཐའ་འཁོབ་ཏུ་སྐྱེས་པའི་ཀླ་ཀློ། གླེན་ལྐུགས་དང་ཡན་ལག་དང་མིག་རྣ་སོགས་མ་ཚང་བ་དབང་པོ་མ་ཚང་བ། ལས་འབྲས་དང་མཆོག་གསུམ་ཚེ་སྔ་ཕྱི་སོགས་མེད་པར་འཛིན་པའི་ལོག་ལྟ་ཅན། སངས་རྒྱས་འཇིག་རྟེན་དུ་འབྱུང་བ་མེད་པའི་དུས་ཀྱི་མིར་སྐྱེས་པ་སྟེ་དེ་བཞི་ནི་མིར་གྱུར་པའི་མི་ཁོམ་པ་ཡིན་ལ། དེའང་སྔ་མ་གཉིས་དང་ཕྱི་མས་ནི་བླང་དོར་གང་ཡང་ཤེས་མི་ནུས་ལ་ལོག་ལྟ་ཅན་ནི་ཆོས་ལ་མོས་པ་མེད་པའོ། །བརྒྱད་པོ་དེ་དག་ཏུ་སྐྱེས་ན་ཆོས་དགེ་བ་སྒྲུབ་པ་ལ་དལ་ཁོམ་མེད་པས་ན་མི་ཁོམ་པའི་གནས་ཞེས་བྱ་སྟེ། འདུལ་བ་ལུང་ལས། དགེ་སློང་དག་མི་ཁོམ་པ་བརྒྱད་པོ་འདི་དག་ནི་གང་ཟག་ཚངས་པར་སྤྱོད་པ་ལ་གནས་པའི་དུས་མ་ཡིན་ནོ། །བརྒྱད་གང་ཞེ་ན། ཞེས་སོགས་རྒྱས་པར་གསུངས་ལ། །བཤེས་སྤྲིང་འགྲེལ་པར་ཡང་། གནས་བརྒྱད་པོ་དེ་དག་ཏུ་དགེ་བ་བྱ་བའི་དལ་བ་མེད་པས་ན་མི་ཁོམ་པ་ཞེས་བྱའོ། །ཞེས་སོ། །དེ་ལྟ་བུའི་མི་ཁོམ་པ་བརྒྱད་དང་བྲལ་བའི་མི་ལ་ནི་དལ་བ་རྙེད་པ་ཞེས་བྱ་སྟེ། འདུལ་ལུང་ལས། གང་ཟག་ཚངས་པར་སྤྱོད་པ་ལ་གནས་པའི་དལ་བའི་དུས་ནི་གཅིག་སྟེ་དེ་བཞིན་གཤེགས་པ་འཇིག་རྟེན་འདིར་བྱུང་ལ་ཆོས་ཀྱང་སྟོན་ཏེ་ཞེས་སོགས་དང་། སྡུད་པར་ཡང་། མི་ཁོམ་བརྒྱད་སྤོང་དེ་ཡིས་དལ་བ་རྟག་ཏུ་རྙེད། །ཅེས་སོ།།འབྱོར་བ་ནི་བཅུ་སྟེ། མདོ་ལས། དགེ་སློང་དག་འབྱོར་བ་ནི་རྣམ་པ་བཅུ་སྟེ་གཞན་གྱི་འབྱོར་བ་ལྔ་དང་རང་གི་འབྱོར་བ་ལྔའོ། །ཞེས་གསུངས་ལ། དེ་ཡང་ཉན་ས་ལས། མི་ཉིད་དབུས་སྐྱེས་དབང་པོ་ཚང་། །ལས་མཐའ་མ་ལོག་གནས་ལ་དད། །ཅེས་རང་འབྱོར་ལྔ་བསྟན་ཏེ། མིར་གྱུར་པ། འཁོར་རྣམ་བཞི་རྒྱུ་བ་ཡོད་པའི་ཡུལ་དབུས་སུ་སྐྱེས་པ། གླེན་ལྐུགས་སུ་མ་སོང་ཞིང་ཡན་ལག་ཉིང་ལག་དང་མིག་རྣ་སོགས་ཚང་བ་ནི་དབང་པོ་ཚང་བ། ཚེ་འདི་ལ་མཚམས་མེད་ལྔ་བྱས་སམ་བྱེད་དུ་བཅུག་པ་མ་ཡིན་པ་ནི་ལས་མཐའ་མ་ལོག་པ། འཇིག་རྟེན་ལས་འདས་མ་འདས་ཀྱི་དཀར་ཆོས་སྐྱེ་བའི་གནས་འདུལ་བ་ལ་དད་པ་དང་ལྔ་ཡིན་ལ། འདུལ་བ་ནི་སྡེ་སྣོད་གསུམ་ཀ་ལ་བྱ་བར་གསུངས་སོ། །ཡང༌། སངས་རྒྱས་བྱོན་དང་དམ་ཆོས་སྟོན། །བསྟན་པ་གནས་དང་དེ་རྗེས་འཇུག ། གཞན་ཕྱིར་སྙིང་ནས་བརྩེ་བའོ། །ཞེས་གཞན་འབྱོར་ལྔ་སྟེ། སེམས་བསྐྱེད་ཚོགས་བསགས་ནས་སངས་རྒྱས་པའི་སངས་རྒྱས་བྱོན་པ། སངས་རྒྱས་སམ་དེའི་ཉན་ཐོས་ཀྱིས་དམ་པའི་ཆོས་སྟོན་པ། ཆོས་བསྟན་ནས་དུས་ཇི་སྲིད་དུ་དམ་པའི་ཆོས་མངོན་དུ་བྱེད་པའི་ཚུལ་གྱིས་མཉམ་པར་གནས་པ་ནི་ཆོས་བསྟན་པ་གནས་པ། ཆོས་རྟོགས་པ་དེ་ཉིད་ཀྱིས་སྐྱེ་བོ་རྣམསལ་ཆོས་མངོན་སུམ་བྱ་བའི་སྐལ་བ་ཡོད་པར་རིག་ནས་ཇི་ལྟར་རྟོགས་པ་ལྟར་བསྟན་པ་ལ་རྗེས་སུ་འཇུག་པར་བྱེད་པ་ནི་ཆོས་གནས་པ་རྗེས་སུ་འཇུག་པ། སྦྱིན་པ་པོ་དང་སྦྱིན་བདག་གཞན་གྱིས་ཆོས་གོས་དང་བསོད་སྙོམས་སོགས་ཀྱིས་བཀུར་སྟེ་བྱེད་པ་ནི་གཞན་གྱིས་ཕྱིར་སྙིང་བརྩེ་བར་བྱེད་པ་སྟེ། འདི་ལྔ་ནི་རང་འབྱོར་གྱི་རྒྱུ་ཡིན་པར་གསུངས་སོ། །ཤེར་འབྱུང་གི་འགྲེལ་ཆེན་སོགས་སུ་མི་ཁོམ་པ་བརྒྱད་ལས་ལྡོག་པའི་མི་ལ་དལ་འབྱོར་དུ་བཞེད་ལ། མི་ཁོམ་པ་བརྒྱད་བྲལ་གྱི་མི་ལ་འབྱོར་བ་ཚང་ཚུལ་ནི། མིར་སྐྱེས་པས་མི་ཉེད་དང༌། ཀླ་ཀློ་སོགས་ཀྱི་ནང་དུ་མ་སྐྱེས་པས་ཡུལ་དབུས་སུ་སྐྱེས་པ་དང་། གླེན་ལྐུགས་སོགས་མིན་པས་དབང་པོ་ཚང་བ་དང་། ལོག་ལྟ་ཅན་མིན་པས་གནས་དད་དང་ལས་མཐའ་མ་ལོག་པ་གཉིས་བསྟན་པར་ཤཱནྟི་པས་གསུངས་པར་བཤད་ཅིང་། ཆོས་དང་འཁོར་རྣམ་བཞིས་ཁྱབ་པའི་ཡུལ་དབུས་སུ་སྐྱེས་པས་གཞན་འབྱོར་ལྔ་ཡང་བསྡུས་པར་གསུངས་ལ།བོད་ཀྱི་བླ་མ་འགའ་ཞིག་གིས་དལ་བ་ལ་འབྱོར་བས་མ་ཁྱབ་སྟེ་སུམ་ཅུ་རྩ་གསུམ་པའི་ལྷ་དང་མཚམས་མེད་བྱས་པའི་མིདང་མི་མིག་དབང་དང་མི་ལྡན་པ་བཞིན་ནོ་ཞེས་གསུངས་ལ། མདོ་དང་སློབ་དཔོན་ཁ་ཅིག་གིས་འབྱོར་བ་བཅུ་ལྡན་ལ་དལ་འབྱོར་དུ་གསུངས་ཏེ་མི་ཁོམ་བརྒྱད་སྤངས་པ་ནི་དེའི་ནང་དུ་འདུས་པས་སོ་ཞེས་བཞེད་ལ། བི་བྷཱུ་ཏི་སོགས་འགའ་ཞིག་གིས་མི་ཁོམ་པ་བརྒྱད་སྤངས་ཤིང་འབྱོར་བཅུ་ལྡན་པ་ལ་དལ་འབྱོར་དུ་བཤད་ཅིང་། མི་ཁོམ་བརྒྱད་བྲལ་དགག་པ་དང་འབྱོར་བ་བཅུ་ལྡན་སྒྲུབ་པའི་ཡོན་ཏན་ཡིན་པས་མི་ཟློས་པར་ཡང་བཤད་ཅེས་བུ་སྟོན་གསུང་ངོ༌། །དེ་དག་ནི་དལ་འབྱོར་གྱི་ངོ་བོ་ངོས་བཟུང་བའོ།།དེ་ལྟ་བུའི་དལ་འབྱོར་རྙེད་དཀའ་ཚུལ་ལ། རྒྱུའི་སྒོ་ནས་རྙེད་དཀའ་བ་ནི། རྒྱུ་དགེ་བ་སྒྲུབ་པ་ཤིན་ཏུ་དཀོན་པའི་ཕྱིར་ཏེ། འཇུག་པ་ལས། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། །།ཅེས་གསུངས་པ་ལྟར། སྤྱིར་བདེ་འགྲོ་ཙམ་ཞིག་ཐོབ་པ་ལའང་ཚུལ་ཁྲིམས་སོགས་དགེ་བ་རྣམ་དག་སྣ་རེ་སྒྲུབ་དགོས་ལ། ཁྱད་པར་ཆོས་བཅོ་བརྒྱད་དང་ལྡན་པའི་མི་ལུས་ཁྱད་པར་ཅན་འཐོབ་པ་ལ་དེའི་རྒྱུ་དངོས་ཚུལ་ཁྲིམས་རྣམ་པར་དག་པས་གཞི་བཟུང༌། ཟས་གོས་ལོངས་སྤྱོད་སོགས་ཀྱི་རྒྱུ་སྦྱིན་སོགས་ཀྱིས་གྲོགས་བྱས། དགེ་རྩ་གང་བྱས་དལ་༢བྱོར་ཚང་བའི་རྟེན་འཐོབ་པའི་རྒྱུར་བསྔོ་བས་སྨོན་ལམ་དྲི་མ་མེད་པས་མཚམས་སྦྱར་བ་སོགས་དགེ་རྩ་མང་དུ་སྒྲུབ་དགོས་ན་དེ་ལྟ་བུའི་རྒྱུ་དགེ་བ་སྒྲུབ་པ་ཤིན་ཏུ་ཉུང་བར་སྣང་བས་དེ་ལ་དཔག་ནས་བསམ་ན་འབྲས་བུ་བདེ་འགྲོའི་རྟེན་སྤྱི་དང་ཁྱད་པར་དལ་འབྱོར་དང་ལྡན་པའི་རྟེན་ནི་ཆེས་ཆེར་རྙེད་དཀའ་བས་སོ། །དེ་ཡང་མདོ་ལས། གྲོགས་པོ་དག་དལ་བ་འབྱོར་བ་རྙེད་པར་དཀའ་སྟེ་སྤོས་ཀྱི་ཤིང་དུས་ཀྱི་རྗེས་སུ་འབྲངས་པ་དཔེར་བརྗོད་པ་བཞིན་ནོ་ཞེས་ཨ་ག་རུ་ནག་པོ་ལ་འགའ་ཞིག་གི་ཚེ་དྲི་འབྱུང་གི་གཏན་དུམ་ཡིན་པ་ལྟར་ཚུལ་ཁྲིམས་ལ་སོགས་པའི་རྒྱུ་ཕུན་སུམ་ཚོགས་པ་༌་ལས་མི་ལུས་ཐོབ་ཀྱི་གཞན་དུ་མི་འཐོབ་པར་གསུངས་སོ། །འདིས་ནི་གཙོ་བོར་རང་འབྱོར་དང་དེ་ལས་ཀྱང་མིའི་ལུས་རྙེད་དཀའ་བ་བསྟན་ཏོ། །འབྲས་བུའི་སྒོ་ནས་རྙེད་དཀའ་བ་ནི། རིགས་མི་མཐུན་ངན་སོང་གི་འགྲོ་བ་ལ་ལྟོས་ན་བདེ་འགྲོ་ཙམ་ཡང་སྲིད་མཐར་སྣང་ལ་རིགས་མཐུན་བདེ་འགྲོ་ལ་ལྟོས་ན་ཡང་དལ་འབྱོར་གྱི་རྟེན་ཁྱད་པར་ཅན་ནི་ཤིན་ཏུ་དཀོན་པར་གསུངས་པ་དེ་ཉིད་དོ།།དཔེའི་སྒོ་ནས་རྙེད་དཀའ་བ་ནི། ཡང་དག་པར་ལྡན་པའི་མདོའི་ལུང་གི་དོན་ལྟར་བཤེས་སྤྲིང་ལས། རྒྱ་མཚོ་ཆེར་གཡེངས་གཉའ་ཤིག་བུ་ག་པ་དང་། ཞེས་སོགས་གསུངས་པ་ལྟར་ཏེ་འོག་ཏུའང་འཆད་དོ། །གྲངས་ཀྱི་སྒོ་ནས་རྙེད་དཀའ་བ་ནི། དམྱལ་བ་ནི་ས་ཆེན་པོའི་རྡུལ་ལྟ་བུ་ཞེས་སོགས་དང་། མཐོ་རིས་གསུམ་ནི་ཕྱག་སེན་གྱི་རྩེ་མོས་བཞེས་པའི་རྡུལ་དང་འདྲ་བར་གསུངས་པ་སོགས་ཏེ་དེ་ལྟ་བུའི་གྲངས་མང་ཉུང་ལ་དཔག་ནའང་མི་ལུས་རྙེད་དཀའ་བ་དང་ཁྱད་པར་དལ་འབྱོར་དང་ལྡན་པའི་མི་ལུས་ནི་འཐོབ་མི་སྲིད་པའི་ཚོད་ཙམ་དུ་གསུངས་པ་ལྟར་ཡིན་ལ། ལུང་གཞི་ལས་ཀྱང་། ངན་འགྲོ་ནས་ཤི་འཕོས་ཏེ་དིར་སྐྱེ་བ་ནི་ས་ཆེན་པོའི་རྡུལ་དང་དེ་ནས་བདེ་འགྲོར་སྐྱེ་བ་ནི་སེན་མོའི་རྩེ་མོས་བླངས་པའི་རྡུལ་དང་འདྲ་ཞིང་། བདེ་འགྲོ་གཉིས་ནས་ཤི་འཕོས་ནས་ངན་འགྲོར་འགྲོ་བ་ནི་ས་ཆེན་པོའི་རྡུལ་དང་དེ་གཉིས་ནས་བདེ་འགྲོར་སྐྱེ་བ་ནི་ཕྱག་སེན་གྱི་རྩེ་མོས་བཞེས་པའི་རྡུལ་དང་འདྲ་བར་གསུངས་པས་བདེ་འགྲོ་དང་ངན་འགྲོ་གཉིས་ཀ་ནས་རྙེད་པར་དཀའོ། །དེ་ལྟར་རྒྱུ་འབྲས་དཔེ་གྲངས་སོགས་གང་གི་སྒོ་ནས་བརྟགས་ཀྱང་ཤིན་ཏུ་རྙེད་དཀའ་བར་གྲུབ་པོ། །དེས་ན་རྒྱ་ཆེར་རོལ་པ་ལས། ། མི་དང་སངས་རྒྱས་འབྱུང་རྙེད་དཀའ། །དང་བའང་ཤིན་ཏུ་རྙེད་པར་དཀའ། །མི་ཁོམ་བརྒྱད་སྤངས་རྙེད་པར་དཀའ། །ཞེས་དང་། སྡོང་བོ་བཀོད་པ་ལས་ཀྱང་། མི་ཁོམ་པ་བརྒྱུད་ལས་བཟློག་པའང་རྙེད་པར་དཀའ།མིར་གྱུར་པའང་རྙེད་པར་དཀའ། དལ་བ་ཕུན་སུམ་ཚོགས་པ་རྣམ་པར་དག་པའང་རྙེད་པར་དཀའ།སངས་རྒྱས་འབྱུང་བའང་རྙེད་པར་དཀའ། དབང་པོ་མ་ཚང་བ་མེད་པའང་རྙེད་པར་དཀའ། སངས་རྒྱས་ཀྱི་ཆོས་ཉན་པའང་རྙེད་པར་དཀའ། སྐྱེས་བུ་དམ་པ་དང་འགྲོགས་པའང་རྙེད་པར་དཀའ། །ཞེས་གསུངས་པ་སོགས་བསླབ་བཏུས་སུ་དྲངས་པ་ལྟར་ཤེས་པར་བྱས་ནས་རྙེད་དཀའི་རྟེན་ཐོབ་པ་ལ་ངོ་མཚར་དུ་བཟུང་ནས་དམ་པའི་ཆོས་སྒྲུབ་པ་ལ་འབད་པར་བྱའོ། །དེ་དག་ནི་དལ་འབྱོར་རྙེད་དཀའ་བའི་ཚུལ་ལོ། །དེ་ལྟར་རྙེད་དཀའ་བར་མ་ཟད་དལ་འབྱོར་དང་ལྡན་པའི་མི་ལུས་འདི་ཉིད་ལ་བརྟེན་ནས་སྐྱེས་བུའི་འདོད་པའི་དོན་མངོན་མཐོ་དང་ངེས་ལེགས་ཞེས་སམ་སྐྱེས་བུ་གསུམ་གྱི་ཐོབ་པའི་དོན་མངོན་མཐོ་དང་ངེས་ལེགས་གང་བསྒྲུབས་ཀྱང་རྫོགས་པར་སྒྲུབ་པའི་ནུས་པ་ཡོད་པ་དེ་ལྟའི་རྟེན་ཁྱད་པར་ཅན་ཐོབ་པར་གྱུར་པའི་དུས་འདིར་བརྩོན་འགྲུས་ཆེན་པོའི་སྒོ་ནས་གནས་སྐབས་དང་མཐར་ཐུག་གི་འདོད་པའི་དོན་སྒྲུབ་པ་ལ་འབད་པར་བྱ་དགོས་ཞེས་པ་སྟེ་འདིས་དལ་འབྱོར་དོན་ཆེ་བའམ་ཕན་ཡོན་ཆེ་བའི་ཚུལ་བསྟན་ལ། གལ་ཏེ་རྟེན་ཕུན་སུམ་ཚོགས་པ་ཐོབ་པའི་དུས་སམ་གནས་སྐབས་འདི་ལ་རང་གཞན་ཐམས་ཅད་ལ་འཕྲལ་ཡུན་ཀུན་ཏུ་ཕན་པའི་རྒྱུ་མཐོ་རིས་དང་ཐར་པ་ཐོབ་བྱེད་ཀྱི་དགེ་བ་རྣམ་པར་དག་པ་མ་བསྒྲུབས་པར་ཆུད་ཟོས་སུ་བཏང་ན། ཕྱིས་སམ་སླར་སྐྱེ་བ་གཞན་དུ་འདི་ལྟ་བུའི་རྟེན་ཕུན་སུམ་ཚོགས་པ་ཡང་དག་པར་འབྱོར་པར་ག་ལ་འགྱུར་ཏེ་རང་ཅག་མི་ཁོམ་པར་སྐྱེ་བ་དང་གནས་པ་ཤས་ཆེ་ལ་དེའི་དུས་སུ་༌བདེ་འགྲོའི་རྒྱུ་སྒྲུབ་པ་ཙམ་ཡང་ཤིན་ཏུ་དཀའ་ཞིང་དཀོན་པས་དེའང་སྒྲུབ་པར་མི་ནུས་ན་ཐར་པ་སྒྲུབ་པ་ལྟ་ཅི་དེས་ན་ད་ལྟ་རྟེན་ཁྱད་པར་ཅན་ཐོབ་པ་འདི་དོན་མེད་པར་མ་བྱེད་ཅིག་ཅེས་གདམས་པ་སྟེ། མདོ་ལས། དེ་ལྟ་ཡིན་གྱི་དལ་བ་འདི་དོན་མེད་པར་མ་བྱེད་ཅིག་མི་ཁོམ་པར་གྱུར་ན་ཕྱིས་གསོར་མི་རུང་བར་འགྱུར་ཏ་རེ་ཞེས་གསུངས་པ་ལྟར་རོ།།རང་གཞན་ལ་ཕན་པ་དང་བདེ་བའི་ཐབས་ལེའུ་བཅུའི་བརྗོད་བྱའི་བྱང་ཆུབ་ཀྱི་སེམས་མ་བསམས་ཤིང་མ་བསྒྲུབས་ན་ཞེས་དགེ་ལྷ་སོགས་གསུང་ངོ༌། །དེ་ལྟར་དལ་འབྱོར་སོགས་ཚིག་རྐང་བཞི་ལས། །དང་པོས་དལ་འབྱོར་རྙེད་དཀའ་བ་དང་གཉིས་པས་རྙེད་པ་དོན་ཆེ་བར་བསྟན་ལ། གསུམ་པས་རྟེན་འདི་ལ་དགེ་ཆོས་མ་བསྒྱུབས་ན་རྙེད་དཀའ་དོན་ཆེ་ཐོབ་པ་ཆུད་ཟོས་སུ་འགྱུར་བ་བསྟན་ལ། ད་རེས་ཆུད་ཟོས་སུ་སོང་ཡང་ཕྱི་ནས་འདི་འདྲའི་རྟེན་ཐོབ་དུས་སུ་ཆོས་དགེ་བ་བསྒྲུབ་པས་ཆོག་གོ་སྙམ་ན། །ཚིག་རྐང་བཞི་པས་ཕྱིས་ནི་རྟེན་ཁྱད་པར་ཅན་འདི་འདྲ་རྙེད་པ་ཤིན་ཏུ་དཀའ་ཞེས་པསྟན་པ་ཡིན་ནོ། །དེ་ཡང་སྤྱིར་དམ་པའི་ཆོས་སྒྲུབ་པ་དང་ཁྱད་པར་དུ་ཐེག་པ་ཆེན་པོའི་ལམ་ཉམས་སུ་ལེན་པ་ལ་ནི་རྟེན་གང་རུང་ཞིག་ཐོབ་པ་ཙམ་གྱིས་མི་ཆོག་པས་བཤད་མ་ཐག་པ་དེ་ལྟ་བུའི་དལ་འབྱོར་ལྡན་པའི་རྟེན་ཁྱད་པར་ཅན་ཞིག་ཐོབ་དགོས་ལ། དེའང་སྒྲ་མི་སྙན་པ་སྡོམ་པའི་རྟེན་དུ་མི་རུང་བས་གླིང་གསུམ་གྱི་མིའི་རྟེན་བསྔགས་ལ་དེའི་ནང་ནས་ཀྱང་འཛམ་བུ་གླིང་པའི་རྟེན་ནི་མཆོག་ཏུ་བསྔགས་སོ། །སྐྱེ་བ་སྔ་མར་མིའི་རྟེན་ལ་ལམ་ལ་སྦྱངས་པའི་བག་ཆགས་བརྟན་པོ་ཡོད་པའི་འདོད་ལྷ་ཁ་ཅིག་དང་པོར་བདེན་པ་མཐོང་བའི་རྟེན་དུ་རུང་ཡང་འདོད་ལྷ་ཕལ་ཆེར་ནི་གོང་དུ་བཤད་པ་ལྟར་མི་ཁོམ་པའི་གནས་སུ་གསུངས་པས་དེའི་རྟེན་དུ་མི་རུང་ལ་ཁམས་གོང་མའི་རྟེན་ལ་ནི་དང་པོར་འཕགས་ལམ་ཐོབ་པ་མི་སྲིད་པས། ལམ་ཐོག་མར་སྒྲུབ་པའི་རྟེན་དང་འཕགས་ལམ་གསར་དུ་སྐྱེ་བའི་རྟེན་ལ་ཡང་མི་མཆོག་ཏུ་གྱུར་པ་ཡིན་པར་གསུངས་སོ། །དེས་ན་ད་ལྟ་རྙེད་དཀའ་དོན་ཆེའི་རྟེན་ཁྱད་པར་ཅན་ཐོབ་པའི་དུས་འདིར་བག་མེད་པ་སྤངས་ཏེ་དལ་འབྱོར་ལ་སྙིང་པོ་བླངས་ནས་དོན་དང་འབྲས་བུ་ཆེན་པོ་ཡོད་པར་བྱ་བའི་ཆེད་དུ་དགེ་ཆོས་སྒྲུབ་པ་ལ་ཅི་ནས་ཀྱང་འབད་པར་བྱ་རིགས་ཏེ། ཡུལ་འཁོར་སྐྱོང་གིས་ཞུས་པར། །སངས་རྒྱས་འཇིག་རྟེན་ཕན་པ་དྲང་སྲོང་ཆེ། །བསྐལ་པ་བྱེ་མང་བརྒྱ་ལ་འབྱུང་བར་འགྱུར། །ད་ལྟ་དལ་བ་དམ་པ་རྙེད་པ་ལ། །གལ་ཏེ་ཐར་འདོད་བག་མེད་སྤོང་བར་གྱིས། །ཞེས་དང། སློབ་སྤྲིང་ལས་ཀྱང་། གང་ཞིག་ཐོབ་ན་སྐྱེ་བའི་རྒྱུ་མཚོ་མཐར་འབྱིན་ཞིང་། །བྱང་ཆུབ་མཆོག་གི་ས་བོན་དགེ་བའང་འདེབས་འགྱུར་པ། །ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། །མི་ཉིད་དེ་ནི་སུ་ཞིག་འབྲས་བུ་མེད་པར་བྱེད། །ཅེས་གསུངས་ལ། ཁྱད་པར་བྱང་ཆུབ་མཆོག་ཏུ་སེམས་བསྐྱེད་དེ་སྐྱེས་བུ་ཆེན་པོའི་སྤྱོད་པ་ལ་བསླབ་ན་དལ་འབྱོར་རྙེད་པ་དོན་ཡོད་པའི་མཆོག་ཏུ་འགྱུར་ཏེ། དབུ་མ་སྙིང་པོ་ལས། དམ་ཆོས་སྒྲོན་མེ་དང་བཅས་ཤིང༌། །མི་ཁོམ་བརྒྱད་སྤོང་དལ་བ་འདི། །སྐྱེས་བུ་ཆེན་པོའི་སྤྱོད་པ་ཡིས། །དེ་ནི་དོན་ཡོད་བྱ་བའི་རིགས། །ཅེས་སོ། །དེས་ན་རྟེན་ཁྱད་པར་ཅན་འདི་ལ་བརྟེན་ནས་དམ་ཆོས་བསྒྲུབས་ཏེ་ཕན་བདེའི་རྩ་བ་མ་བཟུང་ན་དོན་༌་མེད་པ་དང་དོན་མ་ཡིན་པའི་ཕྱོགས་སུ་བརྒྱུད་དེ་དགེ་ལེགས་རྨི་ལམ་དུའང་མྱོང་བར་མི་འགྱུར་རོ་སྙམ་དུ་བསམ་ལ་དལ་འབྱོར་ལ་སྙིང་པོ་ལེན་འདོད་ཀྱི་བློ་བསྐྱེད་པར་བྱའོ།། ལྷ་དང་དུད་འགྲོ་སོགས་འགྲོ་བ་གཞན་གྱི་རྟེན་ལའང་བྱང་ཆུབ་ཀྱི་སེམས་སྐྱེ་བ་ཙམ་ཡོད་ཀྱང་དེ་༌་དག་སྐྱེ་རུང་ཙམ་གྱི་རྟེན་ཡིན་གྱི་རྟེན་ཕུན་སུམ་ཚོགས་པ་མིན་ལ། དལ་འབྱོར་དང་ལྡན་པའི་མིའི་ལུས་རྟེན་ནི་རིགས་དྲུག་གི་ནང་ནས་བྱང་ཆུབ་ཀྱི་སེམས་གསར་དུ་སྐྱེ་བའི་རྟེན་ཕུན་སུམ་ཚོགས་པ་མཆོག་ཏུ་གྱུར་པ་ལྷ་བས་ཀྱང་ལྷག་པ་ཡིན་ནོ་ཞེས་ལུས་རྟེན་ཁྱད་པར་ཅན་ངོས་བཟུང་བའོ། །དེའང་བྱང་ས་ལས། རིགས་ནི་སྐལ་བ་དང་ལྡན་པའི་གཞི་ཞེས་བྱའོ། །ཞེས་དང་། དང་པོ་སེམས་བསྐྱེད་པ་ནི་བྱང་ཆུབ་སེམས་དཔའི་སྤྱོད་པ་ལ་སྦྱོར་བ་དེའི་གཞི་ཞེས་བྱའོ། །བྱང་ཆུབ་སེམས་དཔའི་སྤྱོད་པ་ལ་སྦྱོར་བ་དེ་ནི་བྱང་ཆུབ་ཆེན་པོ་ཡོངས་སུ་རྫོགས་པ་དེའི་གཞི་ཞེས་བྱའོ། །ཞེས་པ་ལྟར་སྐལ་བ་དང་ལྡན་པའི་གཞི་ནི་རིགས་གཉིས་ཡིན་ལ། དེ་གཉིས་འདིར་དངོས་སུ་མ་བསྟན་ཀྱང་གོང་དུ། བདག་དང་སྐལ་བ་མཉམ་པ་ཞེས་པའི་སྐད་དོད་ལ་ཁམས་མཉམ་པ་ཡོད་ཅིང་ཁམས་ནི་རིགས་ཡིན་པས་དེས་མཚོན་པར་བུ་སྟོན་གསུངས་ལ། དེ་ལྟ་བུའི་ཐེག་ཆེན་གྱི་རིགས་དང་ལྡན་པའི་གང་ཟག་གི་ལུས་རྟེན་ཁྱད་པར་ཅན་འདིས་བསྟན་ལ། སེམས་རྟེན་ཁྱད་པར་ཅན་ཚིགས་བཅད་འོག་མས་སྟོན་པ་ཡིན་ཕྱིར་ཚིགས་བཅད་འདི་གཉིས་ཀྱིས་བྱང་ཆུབ་སེམས་ཀྱི་རྟེན་སྟོན་པར་བཤད་པ་ཤིན་ཏུ་རིགས་པར་གསུངས་སོ། །།
 
 གཉིས་པ་སེམས་རྟེན་ནི། ཇི་ལྟར་མཚན་མོ་སོགས་ཏེ། དཔེ་ཇི་ལྟར་ན་ཉི་འོད་ཀྱི་སྣང་བ་ནུབ་པའི་མཚན་མོ་ཟླ་འོད་ཙམ་ཡང་མེད་པའི་མུན་ནག དབྱར་དུས་ཀྱི་ཆར་སྤྲིན་ཤིན་ཏུ་འཐུག་པོ་དཀྲིག་ཅིང་འཐིབས་པས་ཁེབས་པའི་སྐར་མའི་སྣང་བ་ཙམ་ཡང་མེད་པའི་སྨག་རུམ་སྟུག་པོའི་ནང་ན་གློག་འགྱུ་བའི་འོད་ཀྱི་དུས་ཡུན་ཐུང་བ་སྐད་ཅིག་ཙམ་ལ་གཟུགས་ཀྱི་དངོས་པོ་འགའ་ཞིག་རབ་ཏུ་གསལ་ཞིང་།སྣང་བའི་སྐབས་ཅུང་ཟད་ཅིག་སྟོན་པར་བྱེད་པ་ལྟར་གྱི་དཔེ་དེ་བཞིན་དུ། སངས་རྒྱས་རྣམས་ཀྱི་བྱིན་རླུབས་དང་ཐུགས་རྗེའི་འོད་ཟེར་གྱི་སྣང་བའི་མཐུ་ཡིས་བརྒྱ་ལམ་རེས་འགའ་ཞིག་ན། ཤིན་ཏུ་ཡུན་རིང་བའི་སྲིད་པའི་བཙོན་ར་སྟུག་པོ་འཕགས་པའི་ཡེ་ཤེས་ཀྱི་ཉི་འོད་དང་བྲལ་བའི་མཚན་མོ་ལྟ་བུ། ཐོས་བསམ་གྱི་སྣང་བ་དང་བྲལ་བའི་མུན་ནག་དང་འདྲ་བ། སྡིག་སྡུག་གི་སྤྲིན་འཐུག་པོའི་སྨག་རུམ་དུ་ཚུད་པ་ལྟ་བུའི་འཇིག་རྟེན་ཕལ་བ་ཅུང་ཟད་སྐལ་བ་དང་ལྡན་པ་རྣམས་ལ་ཕན་བདེའི་རྒྱུ་དམ་པའི་ཆོས་ལ་འཇུག་པར་བྱའོ་སྙམ་པ་ལྟ་བུའི་བསོད་ནམས་དགེ་བའི་ལས་སྒྲུབ་པ་ལ་འཇུག་འདོད་ཀྱི་བསམ་པའམ་བློ་གྲོས་ཀྱི་སྣང་བ་ཐང་འགའ་སྟེ་ལན་གྲངས་གཅིག་གཉིས་ཙམ་དང་དུས་ཀྱང་སྐད་ཅིག་ཙམ་མམ་ཡུད་ཙམ་རེར་འབྱུང་སྲིད་ཀྱི་ཕལ་ཆེར་མི་འབྱུང་བའམ་བྱུང་ཡང་ལན་མང་པོ་དང་རྒྱུན་རིང་པོར་མི་འབྱུང་སྟེ།དེ་ལ་སྔོན་མ་གོམས་པའི་ཕྱིར་དང་སོ་སོ་སྐྱེ་བོ་རྣམས་ཀྱི་ལྷན་སྐྱེས་ཀྱི་བློ་ན་ཐོག་མ་མེད་པ་ནས་མི་དགེ་བ་དང་ཉོན་མོངས་པའི་ཕྱོགས་ལ་གོམས་པ་ཤས་ཆེ་བའི་ཕྱིར་རོ།།དད་མོས་སོགས་ཡོད་པའི་སྐལ་ལྡན་རྣམས་ལ་སངས་རྒྱས་རྣམས་ཀྱིས་བྱིན་གྱིས་རློབས་པ་དང་དེ་ལ་བརྟེན་ནས་དགེ་སེམས་སྤྱི་དང་ཁྱད་པར་བྱང་ཆུབ་ཀྱི་སེམས་ལྟ་བུའི་དགེ་སེམས་འབྱུང་བ་ནི། མདོར། །གང་དག་མོས་པའི་ཁྱད་པར་རྒྱ་ཆེ་བ། །དེ་དག་རྒྱལ་བ་ཀུན་གྱིས་རྟག་བྱིན་བརླབས། །གང་དག་རྒྱལ་བ་ཀུན་གྱིས་བྱིན་བརླབས་པ། །དེ་དག་བྱང་ཆུབ་དོན་དུ་སེམས་ཀྱང་སྐྱེ། །ཞེས་སོ། །དེས་ན་བསོད་ནམས་དགེ་བའི་བློ་སྐྱེད་པ་དང་སྤེལ་བ་ལ་འབད་པར་བྱ་དགོས་སོ་ཞེས་བསྐུལ་བའོ། །དེ་ལྟ་བུའི་བློ་དེ་ལའང་བསོད་ནམས་ཆ་མཐུན་གྱི་དགེ་བ་ཙམ་སྒྲུབ་འདོད་ཀྱི་སྐྱེས་བུ་ཆུང་ངུའི་བློ་དང༌། ཐར་བ་ཆ་མཐུན་གྱི་དགེ་བ་ཙམ་སྒྲུབ་འདོད་ཀྱི་སྐྱེས་བུ་འབྲིང་གི་བློ་དང༌། གཞན་དོན་དུ་རྫོགས་བྱང་སྒྲུབ་འདོད་ཀྱི་སྐྱེས་བུ་ཆེན་པོའི་བློ་སྟེ་གསུམ་ཡོད་ལ། དེ་ལྟའི་བསོད་ནམས་བྱེད་འདོད་ཀྱི་བློ་དག་ནི་བསམ་པའི་རྟེན་ཐུན་མོང་བ་ཡིན་ལ། དེ་དག་སོགས་འཇིག་རྟེན་ལས་འདས་མ་འདས་ཀྱི་དཀར་ཆོས་ཐམས་ཅད་ཀྱི་རྩ་བ་དང་སྡོན་དུ་འགྲོ་བ་ནི་དད་པ་ཡིན་ལ། དེ་ཡང་མཆོག་གསུམ་གྱི་ཡོན་ཏན་ལྟ་བུ་ཤེས་ནས་སེམས་དང་བ་ནི་དང་བའི་དད་པ། ལམ་བདེན་རྒྱུད་ལ་བསྟེན་པར་བྱ་ནུས་འགོག་བདེན་མངོན་དུ་འཐོབ་པར་བྱ་ནུས་པར་ཤེས་ནས་དེ་བསྟེན་འདོད་དང་མངོན་དུ་བྱ་འདོད་པའི་དང་བ་ནི་འདོད་པའི་དད་པ། སྡུག་ཀུན་གཉིས་ལ་སྐྱོན་དང་འགོག་ལམ་གཉིས་ལ་ཡོན་ཏན་ཡོད་པ་ལ་དེ་ལྟར་ཡོད་པར་ཡིད་ཆེས་པའི་དང་བ་ནི་ཡིད་ཆེས་པའི་དད་པ་ཡིན་ལ། དང་བ་ཞེས་པ་ནི་ཉོན་མོངས་པའི་དྲི་མས་རྙོག་པ་དང་བྲལ་བའོ། །དེ་ལྟ་བུའི་དད་པ་ལས་དོན་གཉེར་གྱི་འདུན་པ་སྐྱེ། དེ་ལས་མོས་པ་སྐྱེ་བ་ཡིན་ལ།མོས་པའིམ་འདུན་པ་ནི་དགེ་ཆོས་ཐམས་ཅད་ཀྱི་རྩ་བ་སྟེ། འོག་ཏུ། དགེ་བའི་ཕྱོགས་ནི་ཐམས་ཅད་ཀྱི༑རྩ་བ་མོས་པར་ཐུབ་པས་གསུངས། ཞེས་བཤད་ལ། ཐེག་ཆེན་ལ་མོས་པ་སེམས་བསྐྱེད་ཀྱི་རྒྱུར་ཡང་གསུངས་ཏེ། མདོ་སྡེའི་རྒྱུན་ལས། རིགས་དང་ཆོས་ལ་མོས་པ་དང༌། །དེ་བཞིན་སེམས་ནི་བསྐྱེད་པ་དང༌། །ཞེས་དང༌། ཆོས་ལ་མོས་པ་ས་བོན་དང༌། ཞེས་སོགས་གསུངས་སོ། །ཁྱད་པར་བྱང་ཆུབ་ཀྱི་སེམས་ཀྱི་རྟེན་ལ་དད་པ་དང་སྙིང་རྗེ་གཉིས་གལ་ཆེ་སྟེ། བསླབ་བཏུས་སུ།སྡུག་བསྔལ་མཐར་འབྱིན་འདོད་པ་དང༌། །བདེ་བའི་མཐར་ཡང་འགྲོ་འདོད་པས། །དད་པའི་རྩ་བ་བརྟན་བྱས་ཏེ། །བྱང་ཆུབ་ལ་ཡང་བློ་བརྟན་བྱ། །འདི་ལྟར་དཀོན་མཆོག་ཏ་ལ་ལའི་གཟུངས་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །སངས་རྒྱས་སྲས་ཀྱི་སྤྱོད་ལ་དད་བྱེད་ལ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །དད་པ་སྔོན་འགྲོ་མ་ལྟར་སྐྱེད་པ་སྟེ། །ཡོན་ཏན་ཐམས་ཅད་སྲུང་ཞིང་འཕེལ་བར་བྱེད། །དོགས་པ་སེལ་ཞིང་ཆུ་བོ་རྣམས་ལས་སྒྲོལ། །དད་པ་རྙོག་པ་མེད་ཅིང་སེམས་དང་བྱེད། །ཅེས་སོགས་དང༌། ཆོས་བཅུ་པའི་མདོ་ལས། མ་དད་པ་ཡི་མི་དག་ལ། །དཀར་པོའི་ཆོས་རྣམས་མི་སྐྱེ་སྟེ། །ས་བོན་མེ་ཡིས་ཚིག་པ་ལ། །མྱུ་གུ་སྔོན་པོ་ཇི་བཞིན་ནོ། །ཞེས་གསུངས་ལ། རྒྱ་ཆེར་རོལ་བ་ལས་ཀྱང་། ཀུན་དགའ་བོ་དད་པ་ལ་སྦྱོར་བར་བྱ་སྟེ། འདི་ནི་དེ་བཞིན་གཤེགས་པས་གསོལ་བ་འདེབས་པའོ། །ཞེས་པ་སོགས་དྲངས་ཏེ། དེ་དག་གིས་རང་གཞན་གྱི་རྒྱུད་པ་མཐའ་དག་འབྱིན་པར་འདོད་པ་དང་བདེ་བ་མཐའ་དག་སྒྲུབ་པར་འདོད་པས་དེའི་འབྱུང་ཁུངས་སུ་གྱུར་པའི་ཐེག་པ་ཆེན་པོ་ལ་དད་པ་བསྐྱེད་པ་གལ་ཆེ་བར་བསྟན་ལ། དེ་ལྟར་དད་པའི་རྩ་བ་བརྟན་པར་གྱུར་ན་ཐེག་ཆེན་གྱི་འཇུག་སྒོ་སེམས་བསྐྱེད་ཡིན་པས་བསོད་ནམས་ཐམས་ཅད་སྡུད་པའི་ཕྱིར་སེམས་བསྐྱེད་པར་བྱ་དགོས་པས་ན། བྱང་ཆུབ་ལ་ཡང་བློ་བརྟན་བྱས། ཞེས་གསུངས་པ་ཡིན་ནོ།།དེ་བཞིན་དུ་སྙིང་རྗེ་ཆེན་པོ་ཡང་སེམས་བསྐྱེད་སོགས་ཐེག་ཆེན་གྱི་ཆོས་ཐམས་ཅད་ཀྱི་སྔོན་དུ་འགྲོ་བ་དང་རྩ་བ་སྟེ། བྱང་ཆུབ་སེམས་དཔའི་སྡེ་སྣོད་ལས། འདི་ལ་བྱང་ཆུབ་སེམས་དཔའ་བྱང་ཆུབ་ཏུ་མངོན་པར་མོས་པའི་སྔོན་དུ་འགྲོ་བ་ནི་སྙིང་རྗེ་ཆེན་པོ་ཡིན་ནོ། །དཔེར་ན་མིའི་སྲོག་གི་དབང་པོའི་སྔོན་དུ་འགྲོ་བ་ནི་དབུགས་འབྱིན་པ་དང་རྔུབ་པའོ། །དེ་བཞིན་དུ་བྱང་ཆུབ་སེམས་དཔའི་ཐེག་པ་ཆེན་པོ་ཡང་དག་པར་སྒྲུབ་པའི་སྔོན་དུ་འགྲོ་བ་ནི་སྙིང་རྗེ་ཆེན་པོའོ། །དཔེར་ན་འཁོར་ལོས་སྒྱུར་བའི་རྒྱལ་པོའི་རིན་པོ་ཆེ་ཐམས་ཅད་ཀྱི་སྔོན་དུ་འགྲོ་བ་ནི་འཁོར་ལོ་རིན་པོ་ཆེའོ། །དེ་བཞིན་དུ་བྱང་ཆུབ་སེམས་དཔའི་སྙིང་རྗེ་ཆེན་པོ་ཡང་སངས་རྒྱས་ཀྱི་ཆོས་ཐམས་ཅད་ཀྱི་སྔོན་དུ་འགྲོ་བའོ་ཞེས་དང་། དེ་བཞིན་དུ་བློ་གྲོས་མི་ཟད་པར་ཡང་གསུངས་ལ། ག་ཡ་གོ་རི་ལས་ཀྱང་། ལྷའི་བུ་བྱང་ཆུབ་སེམས་དཔའ་རྣམས་ཀྱི་སྤྱོད་པའི་རྩོམ་པ་ནི་སྙིང་རྗེ་ཆེན་པོའོ། །གནས་ནི་སེམས་ཅན་ནོ། །ཞེས་དང༌། མདོ་རྒྱན་ལས་ཀྱང་།དེ་ཡི་རྩ་བ་སྙིང་རྗེར་འདོད། །ཅེས་གསུངས་ལ། ཁྱད་པར་བྱང་ཆུབ་ཀྱི་སེམས་ཀྱི་དངོས་ཀྱི་ཉེར་ལེན་དུ་གྱུར་པའི་སེམས་རྟེན་ནི་ལྷག་བསམ་གྱིས་ཁྱད་པར་དུ་བྱས་པའི་སྙིང་རྗེ་ཆེན་པོ་ལྟ་བུ་ཡིན་ལ། དེ་ལྟ་བུའི་བསམ་པ་དེ་དག་སྐྱེ་བ་ནི་ཤིན་ཏུ་དཀོན་ཏེ། མདོ་ལས། དཀོན་མཆོག་གསུམ་ལ་སེམས་རྣམ་པར་དང་ཞིང་དད་པ་ནི་དཀོན་ཏེ་དཔེར་ན་ཡིད་བཞིན་གྱི་ནོར་བུ་རིན་པོ་ཆེ་དཔོར་བརྗོད་པ་བཞིན་ནོ་ཞེས་དང༌། གྲོགས་པོ་དག་སེམས་ཅན་རྣམས་ལ་སྙིང་རྗེ་བ་དང་སྙིང་བརྩེ་བ་ནི་རྙེད་པར་དཀའ་སྟེ་དགྲ་དཔའ་བོ་ལག་ན་རྡོ་རྗེ་ཐོགས་ཤིང་དྲག་ཏུ་འདེབས་པའི་ནང་ནས་སྒྲོལ་བ་བཞིན་ནོ། །ཞེས་སོ།། མདོར་ན་དེ་དག་གིས་སྤྱིར་བསོད་ནམས་དག་པའི་ལས་ལ་འཇུག་འདོད་ཀྱི་བློ་སྐྱེ་བ་དཀོན་པ་དང༌།ཁྱད་པར་ཐེག་ཆེན་གྱི་ཆོས་ལ་མོས་པ་དང་། རང་བདེ་ལ་མ་ཆགས་པར་གཞན་སྡུག་བསྔལ་ལས་སྐྱོབ་འདོད་ཀྱི་སྙིང་རྗེ་ཆེན་པོ་སྐྱེ་བ་དཀོན་པར་བསྟན་ལ། དེ་ལྟར་རྙེད་དཀའ་ཞིང་རིང་དུ་མི་གནས་པའི་བསམ་པའི་རྟེན་ཁྱད་པར་ཅན་རྙེད་དུས་སུ་དེ་ཉིད་མི་ཉམས་ཤིང་གོང་འཕེལ་དུ་འགྲོ་བའི་ཐབས་ལ་བརྩོན་པར་གྱིས་ཤིག་ཅེས་གདམས་པའོ། །དེ་ལྟར་ལུས་སེམས་ཀྱི་རྟེན་གཉིས་ལས་སྔ་མས་སྤྱོད་པ་སྒྲུབ་པའི་ལྷན་ཅིག་བྱེད་པའི་རྐྱེན་དལ་འབྱོར་ལྡན་པའི་རྟེན་དང་ཕྱི་མས་སྤྱོད་པ་སྒྲུབ་པའི་ཉེར་ལེན་གྱི་རྒྱུ་ཐེག་ཆེན་རིགས་ལྡན་གྱི་རྒྱུད་ཀྱི་དགེ་ཆོས་ལ་འདུན་པ་བསྟན་ལ་དེ་གཉིས་ཀའང་རྙེད་དཀའ་བས་ཆུད་མི་ཟ་བར་བྱ་དགོས་ཞེས་བསྟན་པ་ཡིན་ནོ་ཞེས་དང༌། བྱམས་སྙིང་རྗེའི་བདག་ཉིད་ཀྱི་བློ་གྲོས་ཐང་འགའ་ཞིག་འབྱུང་གི་གཏན་དུ་མ་ཡིན་པས་དེ་ཐོབ་པ་ཆུད་མི་ཟ་བར་བྱ་ཞེས་རྣམ་བཤད་ལས་སོ།། གཉིསབརྟེན་པ་ཕན་ཡོན་དངོས།གཉིས་པ་བརྟེན་པ་ཕན་ཡོན་དངོས་བཤད་པ་ལ་གསུམ། སེམས་བསྐྱེད་སྤྱིའི་ཕན་ཡོན། སྨོནའཇུག་སོ་སོའི་ཕན་ཡོན། སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བའོ།། སེམས་བསྐྱེད་སྤྱིའི་ཕན་ཡོན།དང་པོ་ལ་གསུམ། དགེ་བ་གཞན་ལས་ཁྱད་པར་འཕགས་པའི་ཕན་ཡོན། མིང་དོན་གནས་འགྱུར་བའི་ཕན་ཡོན། ཕན་ཡོན་དཔེའི་སྒོ་ནས་བསྟན་པའོ། །
 
 དང་པོ་ནི། དེ་ལྟས་དགེ་བ་སོགས་ཏེ། དེ་ལ། སྤང་བྱ་སྡིག་པ་ཆེན་པོ་ཟིལ་གྱིས་གནོན་པ་ནི། ལུས་རྟེན་དལ་འབྱོར་རྙེད་དཀའ་བ་དང་ཁྱད་པར་ཆོས་ལ་འཇུག་འདོད་ཀྱི་བློ་སྐྱེ་དཀའ་བ་སོགས་ཀྱི་རྒྱུ་མཚན་དེ་ལྟ་བས་ན། གཉེན་པོ་བསོད་ནམས་དགེ་བའི་ཕྱོགས་ནི་གོང་དུ་བཤད་པ་ལྟར་མུན་ནག་ནང་གི་གློག་ལྟར་ཉམ་ཆུང་བ་སྟེ་མཐུ་དང་སྟོབས་ཞན་པས་རེས་འགའ་བ་དང་ཡུན་ཐུང་བ་ཉིད་ལ་རྟག་སྟེ་རྒྱུན་པར་གནས་ལ། སྤང་བྱ་སྡིག་པ་བ་མི་དགེ་བའི་ཕྱོགས་ནི་སྤྲིན་རུམ་གྱི་མུན་ནག་ལྟར་སྟོབས་དང་ནུས་པ་ཆེན་པོ་ལྡན་པས་གཉེན་པོས་ཐུབ་པར་དཀའ་ཞིང་དམྱལ་སོགས་ཀྱི་སྡུག་བསྔལ་འཇིགས་སུ་རུང་བའང་འབྱིན་ནུས་པས་ཤིན་ཏུ་མི་བཟད་པ་དེ་ལྟ་བུ་རྟག་པར་རྒྱུན་ཆགས་པའི་ཚུལ་དུ་རང་གི་ངང་གིས་འབྱུང་བ་ཉིད་ཡིན་ལ། དེ་ལྟ་བུའི་སྡིག་པ་སྟོབས་ཆེན་དེ་ནི་གཞན་དོན་དུ་སངས་རྒྱས་ཐོབ་པར་འདོད་པའི་བདག་ཉིད་ཅན་གྱི་རྫོགས་པའི་བྱང་ཆུབ་ཀྱི་སེམས་རིན་པོ་ཆེ་སྟོབས་དང་ལྡན་པ་དེ་ཉིད་མིན་པ་དགེ་བ་ཕལ་བའི་གཉེན་པོ་གཞན་གང་གིས་ཀྱང་ཟིལ་གྱིས་གནོན་པར་འགྱུར་ཏེ་མི་འགྱུར་ལ་ཞེས་སམ། ཡང་ན་རྟག་ཅེས་པ་མར་ལ་སྦྲེལ་ནས། རྟག་ཏུ་སྡིག་པ་མི་དགེ་བའི་ཕྱོགས་ནི་ཞེས་སོགས་སྔ་མ་ལྟར་སྦྱར་རོ། །འདི་ནི་རྟེན་དལ་འབྱོར་རྙེད་དཀའ་བས་དེ་ལ་བརྟེན་པ་དགེ་བའི་ཆོས་ལ་འཇུག་འདོད་ཀྱི་བློ་ཡང་རྙེད་དཀའ་ཞིང་རེས་འགའ་རྙེད་ནའང་ཉམ་ཆུང་བ་དང༌། རྟེན་མི་ཁོམ་པའི་ལུས་ནི་རྙེད་པར་སླ་བ་དང་དེར་བརྟེན་པའི་སྡིག་པ་མི་དགེ་བའི་ཕྱོགས་ཀྱང་སྟོབས་ཆེ་ཞིང་དཔག་ཏུ་མེད་པ་ཡོད་ལ་དེ་ལྟ་བུའི་སྡིག་པ་ནི་བྱང་ཆུབ་ཏུ་སེམས་བསྐྱེད་པ་ཉིད་ཀྱིས་སྤོང་ནུས་ཀྱི་གཞན་གྱིས་མི་ནུས་ཞེས་པའི་དོན་ཡིན་ལ་བྱང་ཆུབ་ཀྱི་སེམས་ཀྱང་སྨོན་འཇུག་གཉིས་སུ་ངེས་སོ། །དེས་ན་སྙིང་རྗེའི་རྩ་བ་ཅན་གྱི་ཐེག་ཆེན་ཀུན་རྫོབ་སེམས་བསྐྱེད་དེ་ཁོ་ནས་ཉི་མས་མུན་པ་བཞིན་དུ་སྡིག་ཆེན་ཀྱང་ཟིལ་གྱིས་གནོན་ཞིང་དེ་ལས་རྒྱལ་བར་ནུས་པས་ན་སེམས་དེ་ཉིད་ཅི་ནས་ཀྱང་གཟུང་རིགས་ཏེ། སྡོང་པོ་བཀོད་པ་ལས། བྱི་ལས་མིག་གིས་བལྟས་པས་བྱི་བ་རྣམས་ཟིལ་གྱིས་གནོན་ཞིང་མི་བཟོད་པ་དེ་བཞིན་དུ། །ཐམས་ཅད་མཁྱེན་པའི་སེམས་རིན་པོ་ཆེའི་མིག་གིས་ཀྱང་ལས་དང་ཉོན་མོངས་པའི་བྱི་བ་རྣམས་ཟིལ་གྱིས་གནོན་ཅིང་མི་བཟོད་པར་བྱེད་དོ་ཞེས་དང༌། ཆོས་བཞི་བསྟན་པར་ཡང་རྟེན་གྱི་སྟོབས་བྱང་ཆུབ་ཀྱི་སེམས་སྟོབས་དང་ལྡན་པ་ལ་བརྟེན་པས་སྡིག་པ་རྣམས་ཟིལ་གྱིས་གནོན་པར་གསུངས་པ་ལྟར་རོ།།གོང་གི་བསོད་ནམས་དགེ་བའི་ཕྱོགས་ཞེས་པ་ནི་དགེ་བ་རང་ཉིད་དང་དེ་སྐྱེད་བྱེད་ཀྱི་རྒྱུའམ་ས་བོན་དང་དེའི་ལྷན་ཅིག་བྱེད་པའི་རྐྱེན་ནམ་གྲོགས་དང་བཅས་པ་ཡིན་ལ། སྡིག་པ་མི་དགེ་བའི་ཕྱོགས་ཞེས་པའང་དེ་དང་འདྲའོ། །འདིར་ཐེག་ཆེན་ཀུན་རྫོབ་སེམས་བསྐྱེད་ལ་ངན་སོང་གི་རྒྱུའི་སྡིག་པ་སྔར་བྱས་འདག་ཅིང་ཕྱིས་འབྱུང་རྒྱུན་གཅོད་པའི་ནུས་པ་ཡོད་པར་གསུངས་པ་དེ་ཉིད་བསྟན་བྱའི་གཙོ་བོ་ཡིན་གྱི་དོན་དམ་སེམས་བསྐྱེད་ལ་སྒྲིབ་པའི་ས་བོན་འཇོམས་པའི་ནུས་པ་ཡོད་པར་གསུངས་པ་འདིར་བཤད་བྱའི་གཙོ་བོ་མིན་པར་གསུངས་ལ། གོང་དུ་མདོ་དྲངས་པའི་ལུང་སྔ་ཕྱིས་ཀྱང་དེ་ལྟར་གསལ་ལོ།།སྙིང་རྗེ་ཆེན་པོ་དང་བྱང་ཆུབ་ཀྱི་སེམས་ཀྱིས་ཕྱིས་འབྱུང་གི་སྡིག་པ་དང་ལྟུང་བའི་རྒྱུན་འགོག་པ་ནི། །མདོ་རྒྱུན་ལས། བློ་ལྡན་སེམས་མཆོག་བསྐྱེད་མ་ཐག་ཏུ་ཡང་། །མཐའ་ཡས་ཉེས་པ་བྱེད་ལས་སེམས་བདག་རང་ཉིད་དམ་ནང་མི་ལ། །བརྩེ་བས་བ་བཞིན་དུ་གཞན་ལ་བརྩེ། །དེ་ཡི་སེམས་ནི་ཆོས་མིན་ལ། །འཇུག་པ་མི་དགེ་ག་ལ་འབྱུང་། །ཞེས་གསུངས་པ་ལྟར་རོ། །འགྲེལ་བ་འགའ་ཞིག་ཏུ་སྟོང་ཉིད་སྙིང་རྗེའི་སྙིང་པོ་ཅན་ཞེས་སྨོས་ནའང་གཙོ་བོར་བཤད་མ་ཐག་པ་ལྟར་གོ་བར་བྱའོ། །བ
 
 སྒྲུབ་བྱ་ཕན་བདེའི་མཆོག་སྒྲུབ་པ་ནི། བསྐལ་བ་ཆེན་པོ་གྲངས་མེད་དུ་མར་སེམས་ཅན་ལ་ཕན་པ་དང་བདེ་བའི་ཐབས་ནི་གང་ཞིག་ཡིན་སྙམ་དུ་རྨད་དུ་བྱུང་བའི་མཁྱེན་རབ་ཀྱིས་རབ་ཏུ་དགོངས་ནས་ལམ་རྣམས་ལ་བརྟགས་ཤིང་དཔྱད་པར་མཛད་པ་ཡི་ཐུབ་དབང་རྫོགས་པའི་སངས་རྒྱས་རྣམས་ཀྱིས་བྱང་ཆུབ་ཀྱི་སེམས་འདི་ཉིད་ཁོ་ན་སེམས་ཅན་རྣམས་ལ་ཕན་ཞིང་བདེ་བ་སྐྱེད་ལ་འཚང་རྒྱ་བའི་ཐབས་ཀྱི་དམ་པ་གནས་སྐབས་དང་མཐར་ཐུག་གི་དོན་ཐམས་ཅད་འགྲུབ་བྱེད་ཀྱི་རྒྱུའམ་ས་བོན་ལྟ་བུ་ཡིན་པར་གཟིགས་ཏེ། རྒྱུ་མཚན་ཅིའི་ཕྱིར་ན། བྱང་ཆུབ་ཀྱི་སེམས་འདིས་ནི་ཚད་དང་གྲངས་གཞལ་བ་དང་བགྲང་དུ་མེད་པའི་སྐྱེ་བོའི་ཚོགས་རྣམས་ཀྱིས་གནས་སྐབས་མངོན་མཐོའི་བདེ་བ་དང་དེ་ཙམ་དུ་མ་ཟད་ངེས་ལེགས་མཆོག་གི་བདེ་བ་བླ་ན་མེད་པའང་སྐྲ་འབལ་བ་དང་ཟས་གཅོད་པ་སོགས་ཀྱི་དཀའ་སྤྱད་དྲག་པོ་ལ་ལྟོས་མི་དགོས་པར་ལམ་བདེ་བ་ལ་བརྟེན་ནས་བདེ་བླག་ཉིད་དུ་སྟེ་ཐབས་སླ་བའི་སྒོ་ནས་ཐོབ་པར་བྱེད་ནུས་པའི་ཕྱིར་ཏེ། བདེ་ནས་བདེ་བར་འགྲོ་བ་ལ། །ཞེས་སོགས་འཆད་འགྱུར་ལྟར་རོ། །འགྲེལ་ཆེན་དུ་བར་བསྐལ་གཅིག་ཀྱང་བསྐལ་བ་ཡིན་ལ་བར་བསྐལ་ཉི་ཤུ་ཡང་བསྐལ་བ་ཡིན་ཞིང་བར་བསྐལ་བརྒྱད་ཅུའང་བསྐལ་བ་ཡིན་ཏེ་དེ་ལ་བསྐལ་ཆེན་ཞེས་བརྗོད་ལ་འདིར་བསྐལ་ཆེན་ཉིད་གཟུང་ངོ་ཞེས་བཤད་ལ། རྣམ་སྣང་ནི། བསྐལ་བ་ཞེས་བྱ་བ་ནི་ཐམས་ཅད་དཔག་ཚད་བྱེད་པ་ལ་ཀ་ཤི་ཀའི་རས་ཀྱིས་ལོ་བརྒྱ་ན་ལན་རེ་ཐུགས་པས་ཟད་པ་ཙམ་ནི་བར་གྱི་བསྐལ་བ་ཡིན་ལ་དེ་བརྒྱད་ཅུ་ནི་བསྐལ་བ་ཆེན་པོ་ཞེས་གསུང་ངོ༌། །འོ་ན་སངས་རྒྱས་ཀྱི་སྐྱེས་རབས་རྣམས་སུ་མགོ་དང་ཡན་ལག་གཅོད་པ་སོགས་ཀྱི་དཀའ་བ་སྤྱད་པར་གསུངས་པ་དང་འགལ་ལོ་སྙམ་ན། །སྐྱོན་མེད་དེ། བྱང་སེམས་དག་སྙིང་རྗེའི་གཞན་དབང་དུ་གྱུར་པའི་ཕྱིར་དང་སྡུག་བསྔལ་ལ་བདེ་བར་རྟོགས་པའི་ཕྱིར་དང་དོན་མེད་པའི་མུ་སྟེགས་ཀྱི་དཀའ་སྤྱད་དང་འཁོར་བའི་སྡུག་བསྔལ་སོགས་ལ་ལྟོས་ན་དེ་དག་སྡུག་བསྔལ་མ་ཡིན་པའི་ཕྱིར་རོ།།སྡུག་བསྔལ་སེལ་ཞིང་བདེ་བ་སྒྲུབ་པས་རེ་འདོད་སྐོང་བ་ནི། གཞན་ཡང་བྱང་ཆུབ་ཀྱི་སེམས་ནི་རང་གཞན་ཀུན་ལ་ཕན་པའི་ཐབས་མཆོག་ཡིན་ཏེ། 
 
 སྐྱེས་བུ་འབྲིང་དང་ཐུན་མོང་བའི་ལམ་ལ་བློ་སྦྱངས་པའི་སྒོ་ནས་རང་ཉིད་ཀྱིས་མྱོང་བར་འགྱུར་བའི་སྐྱེ་རྒ་སོགས་དང་དམྱལ་བ་ལ་སོགས་པའི་སྲིད་པའི་སྡུག་བསྔལ་བརྒྱ་ཕྲག་མང་པོ་སྟེ་དཔག་ཏུ་མེད་པ་གཞོམ་པར་འདོད་ཅིང༌། སྐྱེས་བུ་ཆེན་པོའི་བསམ་པ་སྦྱངས་པའི་སྒོ་ནས་སེམས་ཅན་གཞན་ཐམས་ཅད་ཀྱི་བདེ་བ་སྐྱེ་རྒ་ན་འཆི་བྲེལ་ཕོངས་སོགས་དང་དམྱལ་སོགས་ཀྱི་སྡུག་བསྔལ་དང་བཅས་པ་མཐའ་དག་བསལ་བར་འདོད་པ་དང༌། སྐྱེས་བུ་ཆུང་ངུ་དང་ཐུན་མོང་བའི་བསམ་པ་སྦྱངས་པའི་སྒོ་ནས་ལྷ་མིའི་བདེ་བ་སོགས་མངོན་མཐོའི་བདེ་བ་མང་པོ་བརྒྱ་ཕྲག་ལ་ལོངས་སྤྱོད་པར་འདོད་པས་ཀྱང་ཞེས་སམ། ཡང་ནི་རང་གཞན་ཐམས་ཅད་ཀྱིས་ཀྱང་གནས་སྐབས་ལྷ་མིའི་བདེ་བ་དང་མཐར་ཐུག་ངེས་ལེགས་མཆོག་གི་བདེ་བ་ལྟ་བུའི་བདེ་མང་བརྒྱ་ཕྲག་དུ་མ་ལ་སྤྱོད་པར་འདོད་པས་ཀྱང་འདོད་པའི་དོན་དེ་དག་འགྲུབ་པར་ངེས་པའི་ཐབས་མཆོག་ཏུ་གྱུར་པའི་བྱང་ཆུབ་ཀྱི་སེམས་འདི་ཉིད་རྟག་པར་དུས་ཀུན་ཏུ་གཏང་བའམ་འདོར་བར་མི་བྱ་བར་སེམས་དེ་བསྐྱེད་ཅིང་མི་ཉམས་པའི་སྒོ་ནས་གཟུང་བར་བྱའོ་ཞེས་གདམས་པའོ། །ཀྱང་ཞེས་པས་རང་གི་སྡུག་བསྔལ་དང་གཞན་གྱི་མི་བདེ་བ་སེལ་བར་མ་ཟད་རང་གཞན་ལ་བདེ་བ་བརྒྱ་ཕྲག་མང་པོའང་སྒྲུབ་པར་བྱེད་ཅེས་སྡུད་པའོ། །སྐྱེས་བུ་ཆུང་འབྲིང་ཐུན་མོང་བའི་བསྒྲུབ་བྱའི་དོན་དེ་བྱང་ཆུབ་ཀྱི་སེམས་མེད་ན་མི་འབྱུང་བ་མིན་མོད་ཀྱང་སེམས་དེ་ཡོད་ན་དེ་དག་སྒྲུབ་ཤིན་ཏུ་སླ་ཕྱིར་དེ་སྐད་གསུངས་སོ། །དེ་ལྟར་རང་གཞན་གྱི་གནས་སྐབས་དང་མཐར་ཐུག་གི་དོན་གང་བསྒྲུབ་པར་འདོད་ཀྱང་བྱང་ཆུབ་མཆོག་ཏུ་སེམས་བསྐྱེད་པ་དེ་ཉིད་ནམ་ཡང་མི་གཏང་བར་གཟུང་དགོས་པའང་། མདོ་ལས། དགེ་སློང་རྣམས་སྲོག་གི་ཕྱིར་ཡང་བྱུང་ཆུབ་ཀྱི་སེམས་གཏང་བར་མི་བྱའོ། །ཞེས་སོ། །
 
 གཉིས་པ་མིང་དོན་གནས་འགྱུར་བའི་ཕན་ཡོན་ནི། བྱང་ཆུབ་སེམས་སྐྱེས་སོགས་ཏེ། གང་ཟག་གང་ལ་བསམ་པ་ཁྱད་པར་དུ་འཕགས་པ་སྨོན་པ་དང་འཇུག་པའམ་ཀུན་རྫོབ་བྱང་ཆུབ་ཀྱི་སེམས་བ༌སྐྱེས་པར་གྱུར་ན་སྐྱེས་མ་ཐག་པ་དེའི་སྐད་ཅིག་གིས་ཏེ་སྐད་ཅིག་དེ་ཉིད་ནས་བཟུང་། འཁོར་བའི་བཙོན་རར་ལས་ཀྱི་ཀུན་འབྱུང་དང་ཉོན་མོངས་པའི་ཀུན་འབྱུང་གི་འཆིང་བ་དམ་པོས་བརྣམས་པའམ་བཅིངས་ཤིང་དེའི་དབང་གིས་སྡུག་བསྔལ་རྣམ་པ་གསུམ་ལ་སོགས་པའི་སྡུག་བསྔལ་སྣ་ཚོགས་ཀྱིས་ཉེན་ཞིང་ཉམ་ཐག་པའི་སེམས་ཅན་རྣམས་ཀྱང་མིང་གནས་གྱུར་ནས་བདེ་བར་གཤེགས་པ་རྣམས་ཀྱི་སྲས་ཞེས་བརྗོད་པར་བྱ་ཞིང༌། དེར་མ་ཟད་མིང་དེ་དང་མཚུངས་པའི་དོན་ཁྱད་པར་ཅན་འཇིག་རྟེན་པ་ལྷ་དང་མིར་བཅས་པ་སྟེ་ལྷ་མིན་ལ་སོགས་པའི་སྐྱེ་བོའི་ཚོགས་ཐམས་ཅད་ཀྱིས་ཀྱང་ཕྱག་བྱར་འགྱུར་ཞེས་ཏེ་ཐལ་མོ་སྦྱར་བ་དང་ཕྱག་མཆོད་བཀུར་སྟི་བྱ་བའི་གནས་སམ་འོས་སུ་གྱུར་པ་ཐོབ་པ་ཡིན་ནོ་ཞེས་པའོ། །འདི་འཕྲལ་དུ་མིང་དོན་འཕོས་པའི་ཕན་ཡོན་ཏེ་དེ་ཡང་སེམས་དང་པོ་སྐྱེས་མ་ཐག་པ་སྤང་རྟོགས་ཀྱི་ཡོན་ཏན་གཞན་ཅི་ཡང་མ་ཐོབ་ཅིང་སྡུག་ཀུན་གཉིས་ཀྱིས་ནོན་ནས་ཉོན་མོངས་པར་གྱུར་པ་རྣམས་ཀྱིས་ཀྱང་ཕན་ཡོན་དེ་ལྟར་ཐོབ་ཅེས་ཕན་ཡོན་ཆེ་བའི་མཆོག་ཏུ་བསྔགས་པ་ཡིན་གྱི་བྱུང་འཕགས་ལྟ་བུ་ལ་མིང་དོན་འཕོས་པའི་ཕན་ཡོན་དང་ལྡན་ཞེས་བསྔགས་པ་མིན་ནོ། །བྱང་ཆུབ་སེམས་སྐྱེད་གྱུར་ན་ཞེས་པའང་ཡོད་དོ། །འོད་སྲུང་གིས་ཞུས་པ་ལས། དཔེར་ན་འཁོར་ལོས་སྒྱུར་བ་བྲན་མོ་དང་། །ཉལ་བར་གྱུར་པ་དེ་ལས་བུ་བྱུང་བ། །བྲན་མོ་ལས་ནི་བྱུང་བར་གྱུར་ཀྱང་དེ། །རྒྱལ་པོའི་སྲས་ཞེས་འཇིག་རྟེན་ཟེར་བ་ལྟར། །བྱང་ཆུབ་སེམས་དཔའ་དང་པོ་སེམས་བསྐྱེད་པ། །སྲིད་པ་གསུ་ལ་ན་འཁོར་ཞིང་མཐུ་ཆུང་།སྟེ། །སྦྱིན་དང་ཐབས་ཀྱི་སེམས་ཅན་མི་འདུལ་ཡང་། །སེམས་ཅན་དག་ལ་རྒྱལ་བའི་སྲས་ཞེས་བྱ། །ཞེས་དང༌། དཔེར་ན་ས་བདག་རྒྱལ་པོ་ཆེན་པོ་ལ། །མཚན་གྱིས་ལུས་སྤྲས་བུ་ཞིག་ཡོད་གྱུར་ན། །གཞོན་ནུ་དེ་ནི་བཙས་པར་མཐོང་མ་ཐག ། གྲོང་ཁྱེར་མི་དང་རྒྱལ་ཕྲན་ཐམས་ཅད་འདུ། །དེ་བཞིན་བྱང་ཆུབ་སེམས་ནི་བསྐྱེད་མ་ཐག ། མཚན་ལྡན་རྒྱལ་བའི་སྲས་པོ་དེ་ལ་ནི། །ལྷ་དང་བཅས་པའི་འཇིག་རྟེན་ཕྱག་འཚལ་ཞིང་། །དང་བའི་སེམས་ཀྱིས་ཤིན་ཏུ་གཅེས་པར་འཛིན། །ཞེས་གསུངས་ལ། ཤར་རིའི་སྡེ་བའི་ལུང་ལས་ཀྱང་། །ཤཱ་རིའི་བུས་བཅོམ་ལྡན་འདས་བྱང་ཆུབ་ཀྱི་སེམས་དང་པོ་སྐྱེད་པ་ལའང་ཕྱག་འཚལ་ལོ། །བྱང་ཆུབ་སེམས་དཔའ་ཐ་ན་དུད་འགྲོར་གྱུར་པ་ལ་ཡང་ཕྱག་འཚལ་ལོ་ཞེས་སོ།།སེམས་དང་པོ་སྐྱེད་པ་ཞེས་པའང་སོ་སྐྱེ་ལས་དང་པོ་བ་ལ་ཀུན་རྫོབ་སེམས་བསྐྱེད་ཡོད་པར་བསླབ་བཏུས་སུ་ལུང་རིགས་ཀྱིས་བསྒྲུབས་ཤིང་འགྲེལ་བ་རྣམས་སུ་ཡང་དེ་ལྟར་བཤད་པ་བཞིན་ཡིན་གྱི། །མཐོང་ལམ་བ་ལ་སེམས་དང་པོ་བསྐྱེད་པ་ཞེས་དེའི་སྐབས་སུ་དོན་དམ་པའི་སེམས་བསྐྱེད་དངཔོ་ཐོབ་པར་གསུངས་པ་ལྟ་བུ་ལ་སྒྱུར་རྒྱུ་མིན་པར་གསུངས་ཏེ་འདིར་སྲིད་པའི་བཙོན་རར་བསྡམས་པས་ཉམ་ཐག་ཏུ་བཤད་པ་སོགས་ཀྱི་ཕྱིར་རོ། །བི་བྷཱུ་ཏིས་བྱང་ཆུབ་སེམས་སྐྱེས་གྱུར་ན་ཞེས་པ་ནས་ངེས་པར་སྲེག་པར་བྱེད་ཅེས་པའི་བར་དོན་དམ་སེམས་བསྐྱེད་ཀྱི་ཕན་ཡོན་ཐུན་མིན་དུ་འཆད་པར་མཛད་ནའང༌། དེའི་འོག་དེ་མ་ཐག་ཏུ། དེའི་ཕན་ཡོན་དཔག་ཏུ་མེད་པ་དག་ཅེས་སོགས་ཀྱིས་བྱམས་མགོན་གྱིས་ནོར་བཟང་ལ་ཀུན་རྫོབ་སེམས་བསྐྱེད་ཀྱི་ཕན་ཡོན་བསྟན་པ་ལ་ཞལ་འཕང་མཛད་པ་དེས་གནོད་པར་གསུངས་ལ།གཞན་ཡང་སློབ་དཔོན་ཀླུ་སྒྲུབ་དང་ཞི་བའི་ལྷས་ཀུན་རྫོབ་སེམས་བསྐྱེད་ཀྱི་ཕན་ཡོན་འཆད་པའི་སྐབས་སུ་སྡོང་བོ་བཀོད་པའི་ལུང་དེ་རྣམས་འདྲེན་པར་མཛད་ལ། རྡོ་རྗེ་རིན་པོ་ཆེ་ནི་ཆག་ཀྱང་ཞེས་སོགས་ཀྱི་ལུང་།གིས་བསླབ་བྱ་ལ་མི་སློབ་པའམ་སྤྱོད་པ་དང་མི་ལྡན་པའི་སེམས་བསྐྱེད་བསྟན་པར་བསླབ་བཏུས་སུ་བཤད་ལ། བྱང་འཕགས་ལ་བསླབ་བྱར་མི་སློབ་པའི་སྤྱོད་པ་དང་མི་ལྡན་པ་མི་སྲིད་པ་སོགས་ཀྱི་ཕྱིར་བྱུང་འཕགས་ཀྱི་ཀུན་རྫོབ་སེམས་བསྐྱེད་ཁོ་ནའང་དོན་དམ་སེམས་བསྐྱེད་མ་སྒྱུར་རྒྱུ་མིན་པར་གསལ་བས་དོན་དམ་སེམས་བསྐྱེད་དང་སྒྱུར་བ་ལ་འབྲེལ་མེད་དོ།།
 
 གསུམ་པ་ཕན་ཡོན་དཔེའི་སྒོ་ནས་བསྟན་པ་ལ་དྲུག་ལས། དང་པོ་གསེར་འགྱུར་གྱིས་དཔེས་༡༤སངས་རྒྱས་ཐོབ་པར་བསྟན་པ་ནི། གསེར་འགྱུར་རྩི་ཡི་སོགས་ཏེ། དངུལ་ཆུའི་རིགས་གསེར་འགྱུར་གྱི་རྩི་ཞེས་བྱ་བ་དེ་ཡི་རྣམ་པའམ་བྱེ་བྲག་ཉུང་དུ་སྲང་གཅིག་གིས་ལྕགས་སྲང་སྟོང་གསེར་བཟང་བོའི་མཆོག་ཏུ་སྒྱུར་བར་ནུས་པ་ལྟ་བུ་སྟེ་དེ་དང་འདྲ་བར། སེམས་བསྐྱེད་ཀྱི་རྩིས་ཟིན་ན་ཕ་མའི་ཁུ་ཁྲག་སོགས་མི་གཙང་བའི་རྒྱུ་ལས་བྱུང་ཞིང་མི་གཙང་བའི་བཟའ་བཏུང་གིས་གསོས་པ་ངོ་བོ་མི་གཙང་བའི་རྫས་མང་པོའི་རང་བཞིན་དུ་གྱུར་པའི་ལུས་དམན་པ་འདི་ལྟ་བུ་བླངས་ནས་བཟུང་ཡོད་པ་དེ་ཉིད་མཐར་ཐུག་བསོད་ནམས་བརྒྱ་ལས་གྲུབ་པའི་རྒྱལ་བའི་སྐུ་རིན་ཆེན་རིན་ཐང་མེད་པ་དགོས་འདོད་ཐམས་ཅད་འབྱུང་ཞིང་རྒུད་པའི་སྡུག་བསྔལ་ཐམས་ཅད་ལས་སྐྱོབ་ནུས་པའི་ཡོན་ཏན་དང་ལྡན་པར་བསྒྱུར་བས་ན་གསེར་འགྱུར་གྱི་རྩི་ཁྱད་པར་ཅན་ལྟ་བུའི་བྱང་ཆུབ་ཀྱི་སེམས་ཞེས་བྱ་བ་འདི་རབ་ཏུ་བསྐྱེད་ནས་མི་ཉམས་པར་བརྟན་པོར་ཟུངས་ཤིག་ཅེས་པ་སྟེ། སྡོང་བོ་བཀོད་པ་ལས། རིགས་ཀྱི་བུ་འདི་ལྟ་སྟེ་དཔེར་ན་དངུལ་ཆུའི་རིགས་གསེར་དུ་སྣང་བ་ཞེས་བྱ་བ་ཡོད་དེ་དེ་ནི་སྲང་གཅིག་གིས་ལྕགས་སྲང་སྟོང་གསེར་དུ་འགྱུར་རོ། །དངུལ་ཆུ་སྲང་གཅིག་པོ་དེ་ནི་ལྕགས་སྲང་སྟོང་པོ་དེས་ཟད་པར་བྱེད་པའིམ་ལྕགས་སུ་བསྒྱུར་བར་མི་ནུས་སོ། །དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་དངུལ་ཆུའི་ཁམས་དགེ་བའི་རྩ་བ་ཡོངས་སུ་བསྔོ་བ་དང་ཡེ་ཤེས་ཀྱིས་གཟུང་བ་གཅིག་གིས་ལས་དང་ཉོན་མོངས་པའི་སྒྲིབ་པའི་ལྕགས་ཐམས་ཅད་ཟད་པར་བྱས་ཏེ་ཆོས་ཐམས་ཅད་ཐམས་ཅད་མཁྱེན་པ་ཉིད་ཀྱི་གསེར་གྱི་ཁ་དོག་ཏུ་བྱེད་ཀྱང་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་དངུལ་ཆུའི་ཁམས་གཅིག་པོ་དེ་ནི་ལས་དང་ཉོན་མོངས་པའི་ལྕགས་ཐམས་ཅད་ཀྱིས་ཀྱང་ཀུན་ནས་ཉོན་མོངས་པར་བྱ་བའམ་ཟད་པར་བྱ་བར་མི་ནུས་སོ། །ཞེས་དང༌། དཔས་བྱིན་གྱིས་ཞུས་པར། བྱང་ཆུབ་སེམས་ལ་སུ་དགའ་བ། །དེ་དག་ལུས་ནི་གསེར་འདྲ་ཞིང༌། །མཚན་གྱིས་ཤིན་ཏུ་སྨྲས་པ་དང༌། །འཇིག་རྟེན་སྣང་བར་བྱེད་པར་འགྱུར། །ཞེས་གསུངས་པ་ལྟར་རོ།།
 
 གཉིས་པ་རིན་པོ་ཆེའི་དཔེས་དོན་ཆེ་བར་བསྟན་པ་ནི། འགྲོ་བའི་དེད་དཔོན་སོགས་ཏེ། དཔེར་ན་དེད་དཔོན་ཐབས་ལ་མཁས་ཤིང་བློ་གྲོས་དང་ལྡན་པ་གཞན་སླུ་འདོད་ཀྱི་བསམ་པ་མེད་ཅིང་ཕན་སེམས་དང་ལྡན་པས་ཚོང་པ་རྣམས་རིན་པོ་ཆེའི་གླིང་དུ་ཁྲིད་ནས་རིན་པོ་ཆེའི་ཚོགས་རྣམས་ལེགས་པར་བརྟགས་ཏེ་བླངས་པ་ན་ཚོང་པ་རྣམས་ཀྱིས་རིན་པོ་ཆེ་དེ་དག་གཅེས་པར་འཛིན་པ་ཞིན་དུ། འགྲོ་བའི་ཚོགས་མཐའ་ཡས་པ་ཐབས་མཁས་ཀྱི་མཛད་པ་དུ་མའི་སྒོ་ནས་སྲིད་པའི་རྒྱ་མཚོ་ལས་བསྒྲལ་ཏེ་སྐལ་བ་ཇི་ལྟ་བ་བཞིན་དུ་ཐར་བའི་གྲོང་ཁྱེར་དུ་ཁྲིད་ནས་ཡོན་ཏན་གྱི་ནོར་རིན་པོ་ཆེ་ལ་སྦྱོར་བའི་དེད་དཔོན་མཚུངས་ཟླ་མེད་པ་གཅིག་པུ་རྫོགས་པའི་སངས་རྒྱས་ཞེས་ཚད་མེད་པའི་ཤེས་བྱའི་རྣམ་པ་ཐམས་ཅད་མངོན་སུམ་དུ་མཁྱེན་པའི་བློ་གྲོས་མངའ་ཞིང་མི་ཤེས་པ་དང་བྲལ་བ་གཡོ་མེད་པར་ཕན་བདེ་འབའ་ཞིག་སྒྲུབ་པར་བཞེད་པོ་དེས་འགྲོ་བ་རྣམས་ཀྱི་དབུལ་ཕོངས་སེལ་ཞིང་དགོས་དགུ་འབྱུང་ལ་རེ་འདོད་སྐོང་བའི་ཐབས་མཆོག་ཏུ་གྱུར་པའི་དམ་ཆོས་རིན་པོ་ཆེ་དེ་གང་ཡིན་ཞེས་ཆོས་རྣམས་ལ་ནན་ཏན་གྱི་སྒོ་ནས་ལེགས་པར་ཡོངས་སུ་བརྟགས་པ་ན་བྱང་ཆུབ་ཀྱི་སེམས་འདི་ཁོ་ན་ཡོན་ཏན་གྱི་ངོས་ནས་དཀོན་ཞིང་རིན་ཐང་ཆེ་བ་དང་དེ་ཙམ་དུ་ཕན་འདོགས་ཀྱང་ཤིན་ཏུ་ཆེ་བར་གཟིགས་ལ་སངས་རྒྱས་ཀྱིས་ཇི་ལྟར་གཟིགས་པ་ལ་འཁྲུལ་བ་མི་མངའ་བས་ན་འགྲོ་བའི་གནས་རིགས་དྲུག་གི་སྡུག་བསྔལ་སྣ་ཚོགས་ལ་སྤྱོད་པའི་རྒུད་པ་མཐའ་དག་དང་བྲལ་བར་འདོད་ཅིང་མངོན་མཐོ་དང་ངེས་ལེགས་ཀྱི་བདེ་བ་རྒྱ་ཆེན་པོ་ལ་སྤྱོད་པར་འདོད་པ་རྣམས་ཀྱིས་རིན་པོ་ཆེ་དབང་གི་རྒྱལ་པོ་ལྟ་བུ་རྙེད་དཀའ་ཞིང་རྙེད་ན་དོན་ཆེ་བའི་རིན་ཆེན་བྱང་ཆུབ་ཀྱི་སེམས་དེ་དང་པོ་ལེགས་པར་བསྐྱེད་དེ་དེ་ནས་གཅེས་སྤྲས་ཀྱི་བསམ་པས་མི་ཉམས་པར་༌བརྟན་པོར་ཟུངས་ཤིག་ཅེས་པའམ་གཟུང་བར་བྱའོ་ཞེས་པ་སྟེ། སྡོང་བོ་བཀོད་པ་ལས། རིགས་ཀྱི་བུ་འདི་ལྟ་སྟེ་དཔེར་ན་ཇི་སྲིད་དུ་ཉི་མ་དང་ཟླ་བའི་དཀྱིལ་འཁོར་གྱི་འོད་ཀྱིས་སྣང་བར་སྐྱེད་པ་དེ་སྲིད་དུ་ནོར་དང་འབྲུ་དང་རིན་པོ་ཆེ་དང་ས་ལེ་སྦྲམ་དང་དངུལ་དང་མེ་ཏོག་དང་སྤོས་དང་ཕྲེང་བ་དང་བྱུག་པ་དང་ཁགོས་དང་ལོངས་སྤྱོད་གང་ཇི་སྙེད་པ་དེ་དག་ཐམས་ཅད་ཀྱིས་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་བཟད་དོ། །དེ་བཞིན་དུ་དུས་གསུམ་དུ་ཐམས་ཅད་མཁྱེན་པའི་ཡེ་ཤེས་ཀྱིས་ཆོས་ཀྱི་དབྱིངས་སུ་ཡུལ་སྣང་བར་མཛད་པ་དེ་སྲིད་དུ་ལྷ་དང་མིའི་སེམས་ཅན་ཐམས་ཅད་ཀྱི་དང་ཉན་ཐོས་དང་རང་སངས་རྒྱས་ཀྱི་དགེ་བའི་རྩ་བ་ཟག་པ་དང་བཅས་པ་དང་ཟག་པ་མེད་པའི་དགེ་བ་གང་ཇི་སྙེད་ཡོད་པ་དེ་དག་ཐམས་ཅད་ཀྱིས་ནི་བྱང་ཆུབ་ཏུ་སེམས་བསྐྱེད་པའི་ནོར་བུ་རིན་པོ་ཆེ་དབང་གི་རྒྱལ་པོའི་རིན་དུ་མི་ཆོག་༌གོ༑༑ཞེས་སོགས་གསུངས་པ་ལྟར་རོ།།
 
 གསུམ་པ་འབྲས་བུ་ཅན་གྱི་ལྗོན་ཤིང་གི་དཔེས་དགེ་རྩ་མི་ཟད་ཅིང་གོང་དུ་འཕེལ་བར་བསྟན་པ་ནི།དགེ་བ་གཞན་ཀུན་སོགས་ཏེ། བྱང་ཆུབ་ཀྱི་སེམས་ཀྱིས་མ་ཟིན་པའི་འཇིག་རྟེན་ལས་འདས་མ་འདས་ཀྱི་དགེ་བ་གཞན་ཀུན་ནི། ཚོམས་ལས། ཆུ་ཤིང་འབྲས་བུས་བཅོམ་པར་འགྱུར། ཞེས་ཆུ་ཤིང་གིས་ལན་ཅིང་གི་ཚེ་འབྲས་བུ་བསྐྱེད་དེ་ནས་རྩ་བ་ཟད་པས་སྐམ་སྟེ་ཕྱིས་འབྲས་བུ་སྐྱེད་མི་སྲིད་པར་གསུངས་པ་བཞིན་དུ་མངོན་མཐོ་འཐོབ་བྱེད་ཀྱི་དགེ་རྩ་རྣམས་ཀྱིས་རང་འབྲས་ལྷ་མི་ལྟ་བུའི་ཉེར་ལེན་གྱི་ཕུང་པོ་བསྐྱེད་དེ་རྣམ་སྨིན་ཕྱུངས་ནས་འཛད་ལ། དམན་པའི་མྱང་འདས་འཐོབ་བྱེད་ཀྱི་དགེ་རྩ་རྣམས་ཀྱིས་ནི་རང་གི་འབྲས་བུ་ཉན་རང་གི་བྱང་ཆུབ་ལྟ་བུ་སོ་སོར་བསྐྱེད་ནས་མཐར་ལྷག་མ་མེད་པར་ཟད་པར་གྱུར་༌ཁ་ནས་སླར་འབྲས་བུ་སྐྱེད་པའི་ནུས་པ་རྒྱུན་ཆད་པར་འགྱུར་བ་ཉིད་ཡིན་ལ། དཔག་བསམ་གྱི་ཤིང་ངམ་ཁམ་བུ་སྟར་ག་སོགས་ཀྱི་འབྲས་བུ་ཅན་གྱི་ལྗོན་ཤིང་བཟང་བོ་ལས་ལོ་རེ་བཞིན་དུ་འབྲས་བུ་འབྱུང་ཡང་དེ་ཙམ་གྱིས་ཟད་པར་མི་འགྱུར་བ་དེ་བཞིན་དུ་བྱང་ཆུབ་སེམས་ཀྱི་མཐུས་ཡོངས་སུ་ཟིན་པའི་དགེ་བའི་ལྗོན་ཤིང་ཆ་བཟང་པོ་ལས་ཀྱང་གནས་སྐབས་ལྷ་དབང་དང་འཁོར་ལོས་སྒྱུར་རྒྱལ་སོགས་ལྟ་བུའི་ལྷ་མིའི་བདེ་འབྲས་རྒྱ་ཆེན་པོ་སྐྱེད་པ་ནས་མཐར་བླ་ན་མེད་པའི་བྱང་ཆུབ་ཆེན་པོ་སྐྱེད་པའི་བར་གྱི་དུས་རྟག་པར་འབྲས་བུ་འབྱིན་ཡང་བྱང་ཆུབ་སེམས་ཀྱི་སྟོབས་ལས་སླར་ཡང་ད་གེ་བ་རྒྱུན་ཆགས་སུ་འབྱུང་ལ། དེ་དག་གིས་ཀྱང་འབྲས་བུ་རྒྱུན་ཆད་པ་མེད་པ་འབྱིན་པས་ན་ནམ་ཡང་མི་ཟད་ཅིང་ལྷག་པར་གོང་ནས་གོང་དུ་འཕེལ་བར་འགྱུར་བ་སྟེ། བསླབ་བཏུས་ཀྱི་བསོད་ནམས་སྤེལ་བའི་སྐབས་བྱང་ཆུབ་སེམས་ནི་མདོར་བསྡུ་ན། །བསོད་ནམས་འཕེལ་བའི་རྒྱུ་ཡིན་ནོ། །དཀོན་མཆོག་གི་ཟ་མ་ཏོག་ལས། འཇམ་དཔལ་འདི་ལྟ་སྟེ་དཔེར་ན་སྤོས་ཀྱི་ཤིང་ལྗོན་པ་སྣ་ཚོགས་པ་ནི་ཁམས་བཞིས་བཟུང་ནས་རྣམ་པར་འཕེལ་ལོ། །འཇམ་དཔལ་དེ་བཞིན་དུ་ཚོགས་སྣ་ཚོགས་བསགས་པའི་བྱང་ཆུབ་སེམས་དཔའི་དགེ་བའི་རྩ་བ་ཡང་བྱང་ཆུབ་ཀྱི་སེམས་ཀྱིས་བཟུང་ཞིང་ཐམས་ཅད་མཁྱེན་པ་ཉིད་དུ་ཡོངས་སུ་བསྔོས་ན་རྣམ་པར་འཕེལ་ལོ་ཞེས་གསུངས་ལཔ་བཞིན་ནོ། །ཞེས་སོ། །འདིར་ལྗོན་ཤིང་ལས་འབྲས་བུ་མི་ཟད་པ་འབྱུང་བ་དཔེར་བཀོད་པ་བཞིན་དུ། བློ་གྲོས་མི་ཟད་པའི་མདོར་ཆུ་ཐིགས་རྒྱ་མཚོར་ལྷུང་བ་བསྐལ་བའི་མཐའི་བར་དུ་མི་ཟད་པ་ལྟར་བྱང་ཆུབ་མཆོག་ཏུ་བསྡོས་པའམ་བྱང་སེམས་ཀྱིས་ཟིན་པའི་དགེ་བ་ཡང་བྱང་ཆུབ་སྙིང་པོའི་བར་དུ་ཨ་མི་ཟད་པར་གསུངས་ཏེ། དེ་ལས། དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོས་པ་ནི་བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་འགའ་ཡང་ཟད་པར་མི་འགྱུར་རོ། །བཙུན་པ་ཤ་ར་དྭ་ཏིའི་བུ་འདི་ལྟ་སྟེ་དཔེར་ན་ཆུའི་ཐིགས་པ་རྒྱ་མཚོ་ཆེན་པོར་ལྷུང་བ་ནི་བསྐལ་བའི་མཐར་ཐུག་གི་བར་དུ་བར་མ་དོར་ཟད་པ་མེད་དོ། །ཞེས་སོ། །འདི་ལ་བློ་གྲོས་མི་ཟད་པས་བསྟན་པ་མདོ་བཏུས་སུ་དྲངས་པ་ཞེས་དང་བློ་གྲོས་རྒྱ་མཚོས་ཞུས་པ་བསླབ་བཏུས་སུ་དྲངས་པ་ཞེས་མི་འདྲ་བ་བྱུང་ངོ༌། །དགེ་རྩ་སྲུང་བའི་གནད་ཐམས་ཅད་ཀྱང་དགེ་རྩ་དེ་ཉིད་བླ་མེད་རྫོགས་བྱང་དུ་བསྔོ་བའི་ནང་དུ་འདུའོ། །དེས་ན་སེམས་བསྐྱེད་དམ་པའམ་བསྔོ་བ་དམ་པས་མ་ཟིན་པའི་དགེ་བ་རྣམས་ནི་རང་འབྲས་བསྐྱེད་དེ་དེ་ནས་འཛད་པ་དང་ཐེག་ཆེན་སེམས་བསྐྱེད་ཀྱིས་ཟིན་པའི་དགེ་རྩ་རྣམས་ནི་ཇི་སྲིད་བྱང་ཆེན་མ་ཐོབ་པར་མངོན་མཐོའི་༌འབྲས་བུ་འབྱིན་ལ་དེ་ཙམ་གྱིས་ཟད་པར་མི་འགྱུར་བར་མཐར་རྫོགས་བྱང་འཐོབ་པའི་རྒྱུར་འགྱུར་ཞིང་དེ་ནས་དེ་བས་ཀྱང་གོང་འཕེལ་དུ་འབྱུང་བར་ཤེས་པར་བྱའོ། ། སྐད་ཅིག་རེ་རེ་ཞིང་རྒྱུ་མཐུན་གྱི་འབྲས་བུ་བསོད་ནམས་གོང་འཕེལ་དུ་འབྱུང་ཚུལ་འོག་ཏུའང་འཆད་དོ། །འདིས་དགེ་
 
 བཞི་བ་སྐྱེལ་མ་དཔའ་བོའི་དཔེས་ངེས་པའི་སྡིག་པ་ཟིལ་གྱིས་གནོན་པར་བསྟན་པ་ནི། སྡིག་པ་ཤིན་ཏུ་སོགས་ཏེ། དམྱལ་བ་སོགས་ཀྱི་སྡུག་བསྔལ་བཟོད་དཀའ་བ་བསྐྱེད་པར་ངེས་པའི་སྡིག་པ་མཆོག་གསུམ་ལ་གནོད་པ་བྱས་པའམ་མཚམས་མེད་ལྔ་ལ་སོགས་པ་ཤིན་ཏུ་མི་བཟད་པ་སྔར་བྱང་ཆུབ་ཏུ་སེམས་མ་བསྐྱེད་པའི་དུས་སུ་བྱས་པ་ཡིན་ན་ཡང་དཔེར་ན་སྐྱེལ་མ་དཔའ་བོ་སྟོབས་དང་ལྡན་པ་ལ་བརྟེན་ནས་བ་ལམ་དུ་དགྲ་མི་ཤ་བོ་ལྟ་བུའི་འཇིགས་པ་ཆེན་པོ་ལས་སྐྱོབ་པ་ལྟར་གཉེན་པོ་སྟོབས་དང་ལྡན་པའི་བྱང་ཆུབ་ཀྱི་སེམས་གང་ལ་བརྟེན་ནས་རྒྱུ་སྡིག་པ་ཆེན་པོ་དེ་དག་ཟིལ་གྱིས་མནན་ནས་ནུས་པ་ཉམས་པར་བྱས་པ་ལས་དེ་དག་གི་འབྲས་བུ་ངན་འགྲོའི་འཇིགས་པ་མི་བཟད་པ་ལས་ཀྱང་རིང་པོར་མི་ཐོགས་པར་ཡུད་ཙམ་མམ་སྐད་ཅིག་ཉིད་ཀྱིས་སྒྲོལ་བར་འགྱུར་བ་དེ་ལྟ་བས་ན་གཉེན་པོ་ཁྱད་པར་ཅན་བྱང་ཆུབ་ཀྱི་སེམས་སྒོམ་པ་དེ་ལ་འཇུག་ལྡོག་གི་གནས་ལ་གཟོབ་པ་ལྷུར་ལེན་བྱེད་པའི་སྐྱེ་བོ་བག་ཡོད་པ་ཅན་རྣམས་ཀྱིས་རྒྱུ་མཚན་ཅིས་མི་བསྟེན་ཏེ་རྣམ་དཔྱོད་ཀྱི་བློ་གྲོས་ཡོད་ན་ཅི་ནས་ཀྱང་བསྟེན་པར་རིགས་སོ། །བློ་གྲོས་མི་ཟད་པས་བསྟན་པ་ལས། རིགས་ཀྱི་བུ་འདི་ལྟ་སྟེ་དཔེར་ན་སྐྱེས་བུ་དཔའ་བོ་ལ་བརྟེན་པ་ནི་དགྲ་ཐམས་ཅད་ཀྱིས་མི་འཇིགས་སོ། །དེ་བཞིན་དུ་བྱང་ཆུབ་ཏུ་སེམས་བསྐྱེད་པའི་སྐྱེས་བུ་དཔའ་བོ་ལ་ཡང་དག་པར་བརྟེན་པའི་བྱང་ཆུབ་སེམས་དཔའ་ཡང་ཉེས་པར་སྤྱོད་པའི་དགྲ་ཐམས་ཅད་ཀྱིས་འཇིགས་སོ། །ཞེས་དང་། སྡོང་བོ་བཀོད་པ་ལས་ཀྱང་།། རིགས་ཀྱི་བུ་འདི་ལྟ་སྟེ་དཔེར་ན་དཔའ་བོ་ལ་རྟེན་པའི་མིང་ནི་དགྲ་ཐམས་ཅད་ཀྱིས་མི་འཇིགས་སོ། །དེ་བཞིན་དུ་བྱང་ཆུབ་སེམས་དཔའ་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་དཔའ་བོ་ལ་རྟེན་པ་ཡང་སྤྱོད་པ་ངན་པའི་དགྲ་ཐམས་ཅད་ཀྱིས་མི་འཇིགས་སོ། །ཞེས་སོ། །འདི་ནི་མ་སྐྱེས་དགྲས་ཕ་བསད་སངས་རྒྱས་ཀྱང་བགྲོངས་པར་བརྩམས་ཀྱང་སེ་གོལ་གཏོགས་ཙམ་ལས་དམྱལ་བ་ལས་ཐར་བ་བཞིན་ཡིན་པར་བུ་སྟོན་གསུང་ངོ༌། །འདིའི་རྒྱ་དཔེར། དེ་ལ་མི་ཤེས་སྐྱེ་བོས་ཅིས་མི་བསྟེན། །ཞེས་ཡོད་ལ། འགྲེལ་ཆེན་དུ་ཡང་མི་ཤེས་པའི་སེམས་ཅན་ཤེས་རབ་དང་བྲལ་བའི་རྨོངས་པ་རྣམས་ཀྱིས་ཅིས་མི་བསྟེན་ཞེས་བཤད་དེ་ཕན་ཡོན་ཆེ་ལ་སྒྲུབ་སླ་བ་འདི་ནི་མི་ཤེས་པའི་སེམས་ཅན་རྨོངས་ལ་པ་རྣམས་ཀྱིས་ཀྱང་ཅིས་མི་བསྟེན་ཞེས་པའི་དོན་ཏེ་མཁས་པས་ལྟ་ཅི་རྨོངས་པས་ཀྱང་བསྟེན་རིགས་ཞེས་པ་པའོ། །འདིས་འབྲས་བུ་འཇིགས་པ་ལས་སྒྲོལ་བ་དངོས་སུ་བསྟན་ནས་དེའི་ཤུགས་ལ་རྒྱུ་སྡིག་པ་ཟིལ་གྱིས་མནན་ནས་ས་བོན་རུལ་བ་ལྟ་བུ་འབྲས་བུ་སྐྱེད་པའི་ནུས་མེད་དུ་བྱེད་པ་བསྟན་ཏོ།།
 
 ལྔ་པ་དུས་མཐའི་མེའི་དཔེས་མ་ངེས་པའི་སྡིག་པ་དྲུངས་ནས་འབྱིན་པར་བསྟན་པ་ནི། དེས་ནི་དུས་མཐའི་སོགས་ཏེ། བྱང་ཆུབ་ཀྱི་སེམས་དེས་ནི་བསྐལ་བ་འཇིག་པའི་དུས་ཀྱི་མཐའི་སྐབས་སུ་ཉི་མབདུན་ཤར་བའི་མེས་བསམ་གཏན་དང་པོ་མན་ཆད་ཀྱི་སྣོད་ཐམས་ཅད་ཐལ་བའི་ལྷག་མ་ཙམ་ཡང་མ་ལུས་པར་སྲེག་པར་བྱེད་པ་དེ་བཞིན་དུ་དམྱལ་སོགས་ཀྱི་སྡུག་བསྔལ་མི་བཟད་པ་སྐྱེད་ནུས་པའི་སྡིག་པ་ཆེན་པོ་རྣམས་ཀྱང་དུས་སྐད་ཅིག་གཅིག་གིས་ངེས་པར་ཏེ་གདོན་མི་ཟ་བར་སྲེག་པར་བྱེད་ཅིང་རྣམ་སྨིན་རྩ་བ་ནས་འཇོམས་པར་བྱེད་ནུས་པས་ན། དེ་ལ་བག་ཅན་རྣམས་ཀྱིས་ཅིས་མི་བསྟེན། །ཞེས་སམ།དེ་ལ་མི་ཤེས་སྐྱེ་བོས་སོགས་འདིར་ཡང་སྦྱར་གསུངས་སོ། །འགྲེལ་ཆེན་དུ། ངུ་འབོད་ཆེན་པོ་ལ་སོགས་པའི་སྡུག་བསྔལ་སྐྱེད་བྱེད་ཀྱི་སྡིག་པ་ཆེན་པོའང་སྲེག་པར་བྱེད་ཅེས་གསུངས་སོ། །དེ་ལྟར་སྡོང་བོ་བཀོད་པར། ཉེས་བྱས་ཐམས་ཅད་སྲེག་པས་བསྐལ་བའི་མེ་ལྟ་བུའོ། །མི་དགེ་བའི་ཆོས་ཐམས་ཅད་ནུབ་པར་བྱེད་པས་སའི་འོག་ལྟ་བུའོ། །ཞེས་སོ། །འདིས་རྒྱུ་སྡིག་པ་རྩད་ནས་འབྱིན་པ་དངོས་སུ་བསྟན་ནས་དེའི་ཤུགས་ལ་འབྲས་བུ་རྣམ་སྨིན་རྩ་བ་ནས་འཇོམས་པའང་བསྟན་ཏོ། །འདིར་རྒྱལ་སྲས་པའི་འགྲེལ་པར་སྔ་ཕྱི་གཉིས་མི་ཟློས་པའི་རྒྱུ་མཚན་དུ་སྔ་མ་ཟིལ་གྱིས་གནོན་པ་དང་འདི་རྩ་བ་ནས་འཇོམས་པས་ཡིན་པར་གསུངས་ལ། ཁྱད་པར་དེ་ལྟར་འབྱུང་བ་ཡང་སེམས་བསྐྱེད་གོང་ནས་གོང་དུ་འཕེལ་བ་ལྟར་ཕན་ཡོན་ཀྱང་གོང་ནས་གོང་དུ་ཁྱད་འཕགས་འཐོབ་པའི་རྒྱུ་མཚན་གྱིས་ཡིན་གསུངས་ཏེ་དེ་ལྟར་ན་གཉེན་པོའི་ནུས་པ་ཆེ་ཆུང་གི་ངོས་ནས་འཇོག་དགོས་ལ། དགེ་ལྷས་ཀྱང་ཕྱི་མའི་སྐབས་སུ་བཟོད་ཆེན་ཐོབ་པའི་སྐད་ཅིག་གཅིག་གིས་ངེས་པར་སྲེག་པར་བྱེད་ཅེས་གསུངས་ལ། བོད་འགྲེལ་འགར་ཡང་བཟོད་ཆེན་ཐོབ་པ་ཞེས་བཤད་དེ་དེ་དག་ཀྱང་གཉེན་པོའི་ཁྱད་པར་ལ་བཞག་པའོ།།ཡང་མྱོང་ངེས་ཀྱི་སྡིག་པ་ཟིལ་གྱིས་གནོན་པ་དཔེ་སྔ་མ་དང་མ་ངེས་པའི་སྡིག་པ་རྩད་ནས་འབྱིན་པས༔དཔེ་ཕྱི་མས་བསྟན་ཞེས་འགའ་ཞིག་གསུངས་ཤིང་། དེ་བཞིན་དུ་མྱོང་ངེས་ཀྱི་ལས་ཀྱི་ནུས་བའང་འཇོམས་ན་མ་ངེས་པ་ལྟ་ཅི་སྨོས་ཞེས་གསུངས་ལ། འདིའི་ས་བཅད་དུའང་སྐྱེལ་མ་དཔའ་བོའི་དཔེ་ལ་བརྟེན་ནས་ངེས་པའི་སྡིག་པ་ཟིལ་གྱིས་གནོན་པ་ཞེས་སོགས་གསུངས་འདུག་པས་དེ་ལྟར་ན་འཇོམས་བྱ་དགའ་སྡིག་པའི་ངོས་ནས་དེ་ལྟའི་ཁྱད་པར་བྱུང་བ་ཡིན་པར་འདོད་རིགས་ལ་དེའི་ཁྱད་པར་ཡང་རྣམ་སྨིན་རྩ་བ་ནས་མི་འདག་པ་དང་འདག་པ་ལ་འདོད་དགོས་སོ། །འདི་དག་གིས་ནི་སྔར། སྡིག་པ་སྟོབས་ཆེན་སོགས་དང༌། དགེ་གཞན་གང་གིས་ཞེས་སོགས་གསུངས་པའི་དོན་གསལ་བར་བྱས་པའོ། །སྤྱིར་མྱོང་བར་ངེས་པ་ཞེས་པའང་གཉེན་པོའི་ཕྱོགས་བསྟེན་པ་མེད་ན་མྱོང་ངེས་པའི་དོན་ཡིན་ལ། ལས་བསྐལ་བ་བརྒྱར་ཡང་ཆུད་མི་ཟ་ཞེས་པའི་དོན་ཡང་དེ་ལྟར་ཡིན་ཏེ། སྟོབས་བཞིའི་བཤགས་པ་ལྟ་བུས་མྱོང་ངེས་ཀྱི་ལས་ཀྱི་རྣམ་སྨིན་ཡང་འདག་པར་གསུངས་པའི་ཕྱིར་རོ། །དེའང་བསམ་བཞིན་དུ་བྱས་པ་དང་བསགས་པའི་ལས་ལ་མྱོང་ངེས་ཀྱི་ལས་དང༌། བསམ་བཞིན་དུ་བྱས་ལ་མ་བསགས་པའི་ལས་ལ་མ་མྱོང་བར་མ་ངེས་པ་ཞེས་བྱ་བར་གསུངས་སོ། །བྱང་སེམས་རྒྱལ་བའི་བློ་གྲོས་ཀྱིས་ཆོས་སྨྲ་བ་རབ་ཏུ་དགའ་བའི་དབང་པོ་ཞེས་བྱ་བའི་བྱང་སེམས་ལ་མི་སྙན་པ་བརྗོད་པས་དམྱལ་བར་ལྟུང་བར་གསུངས་པ་ལྟ་བུ་ནི་བྱང་ཆུབ་ཀྱི་སེམས་གཏོང་རྒྱུས་བཅོམ་པ་ཡིན་པར་བཤད་དོ། །འགྲེལ་ཆེན་དུའང་། ལས་བྱས་པ་ཆུད་མི་ཟ་བར་གསུངས་པ་མ་ཡིན་ནམ་ཞེ་ན། བྱང་ཆུབ་ཀྱི་སེམས་སྐད་ཅིག་མ་རེའི་བསོད་ནམས་ཀྱི་ཚོགས་ཀྱིས་ཀྱང་ནམ་མཁའ་ཁྱབ་པར་བྱེད་པས་དེ་ལྟ་བུའི་ནང་དུ་ཆུད་པས་རྒྱུ་མཚོར་ལན་ཚ་སྲང་གཅིག་གི་དཔེ་ལྟར་མི་མངོན་པའི་ཕྱིར་དང༌། གཉེན་པོའི་ཕྱོགས་སྟོབས་ལྡན་གྱིས་ཟིལ་གྱིས་མནན་ནས་འབྲས་བུ་སྐྱེད་པའི་ནུས་པ་མེད་པར་བྱས་པ་དེ་བསྲེགས་པ་ཉིད་ཡིན་པས་ཉེས་པ་མེད་ཅེས་དང༌།ཡང་ན་མ་མྱོང་བར་མི་འཛད་ཅེས་པ་འཇོམས་བྱེད་ཀྱི་ཐབས་མེད་པ་ལ་དགོངས་ལ། འདིར་ནི་བྱང་ཆུབ་ཀྱི་སེམས་སྡིག་པ་ཐམས་ཅད་རྩད་ནས་འབྱིན་བྱེད་ཀྱི་ཐབས་ཆེན་པོ་ཡིན་པས་མི་འགལ་བར་གསུངས་སོ། །དེས་ན་ཁ་ཅིག་གིས་འདི་དག་མྱོང་བར་མ་ངེས་པ་ལ་དགོངས་པ་ཡིན་གྱི་མྱོང་ངེས་ནི་གཉེན་པོ་གང་གིས་ཀྱང་དགག་མི་ནུས་ཞེས་སྨྲ་བའང་མི་རིགས་པར་འདིས་བསྟན་ཏོ།།དངུལ་ཆུའི་དཔེས་ལས་ཉོན་གྱི་སྒྲིབ་པའི་ལྕགས་ཐམས་ཅད་འཛད་པར་བསྟན་པ་སོགས་གོང་དུ་༌་དྲངས་པའི་ལུང་རྣམས་དང༌། དེ་བཞིན་དུ་མར་མེ་འབར་བ་གཅིག་ཁང་ཕུག་ཏུ་བཅུག་པས་ལོ་སྟོང་གི་མུན་པའང་སེལ་ཞིང་སྣང་བར་བྱེད་པ་ལྟར། ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་སྒྲོན་མེ་གཅིག་གིས་ཀྱང་བསྐལ་བ་བརྒྱ་སྟོང་དུ་བསགས་པའི་སེམས་རྒྱུད་ཀྱི་ལས་དང་ཉོན་མོངས་པའི་སྒྲིབ་པ་༢དག་པ་དང་། །ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་ཅོད་པཎ་ཐོགས་པའི་ཀླུའི་རྒྱལ་པོ་རྣམས་ལ་གཞན་གྱིས་གནོད་པའི་འཇིགས་པ་མེད་པ་ལྟར། བྱང་ཆུབ་ཀྱི་སེམས་དང་སྙིང་རྗེ་ཆེན་པོའི་ནོར་བུ་རིན་པོ་ཆེའི་ཅོད་པཎ་ཐོགས་པའི་བྱང་སེམས་རྣམས་ལ་ངན་སོང་དང་ངན་འགྲོས་གནོད་པའི་འཇིགས་པ་མེད་པར་ཡང་སྡོང་པོ་བཀོད་པ་ཉིད་ལས་གསུངས་ཏེ། དེ་དག་གིས་ནི་རྒྱུ་སྡིག་པའི་ལས་དང་འབྲས་བུ་ངན་འགྲོའི་འཇིགས་པ་ལས་སྒྲོལ་བར་བསྟན་ཏེ། འོག་ཏུ་བྱང་ཆུབ་ཀྱི་སེམས་གཉེན་པོའི་སྟོབས་སུ་བཞག་པའི་རྒྱུ་མཚན་ཡང་འདི་དག་གིས་ཤེས་པར་བྱའོ། །དྲུག་པ་འདིར་མ་བཤད་པ་གཞན་དུ་ཞལ་འོཕང་བ་ནི། དེ་ཡི་ཕན་ཡོན་སོགས་ཏེ། གོང་དུ་བཤད་པ་དེ་དག་ཏུ་མ་ཟད་ཀུན་རྫོབ་བྱང་ཆུབ་ཀྱི་སེམས་དེ་ཡི་ཕན་ཡོན་དང་བསྔགས་པ་དཔག་ཏུ་མེད་པ་མཐའ་ཡས་པ་གཞན་དག་ནི་རྗེ་བཙུན་བྱམས་པ་མགོན་པོ་མཁྱེན་རབ་ཀྱི་བློ་གྲོས་མཆོག་དང་ལྡན་པ་ཤེས་གཞོན་ནུ་ནོར་བཟང་ལ་བཤད་དེ། སྡོང་པོ་བཀོད་པ་ལས་གྲོང་ཁྱེར་སྐྱིད་པའི་འབྱུང་གནས་ཀྱི་ཚོང་དཔོན་ནོར་བརྟན་གྱི་བུ་གཞོན་ནུ་ནོར་བཟང་བྱ་བ་དེས་དང་པོ་འཕགས་པ་འཇམ་དཔལ་གྱི་དྲུང་དུ་བྱང་ཆུབ་ཏུ་སེམས་བསྐྱེད་དེ་བྱང་ཆུབ་སེམས་དཔའི་སྤྱོད་པ་ཚོལ་བའི་ཕྱིར་རིམ་གྱིས་སོང་ནས་དགེ་བའི་བཤེས་གཉེན་མང་པོ་བསྟེན་ནས་བྱང་སེམས་ཀྱི་སྤྱོད་པ་ལ་ཉན་ཏེ་མཐར་ལྷོ་ཕྱོགས་ཀྱི་རྒྱ་མཚོའི་འགྲམ་དུ་ཕྱིན་པ་ན༑དེར་ཁང་པ་བརྩེགས་པ་རྣམ་པར་སྣང་མཛད་ཀྱིས་བརྒྱན་པའི་སྙིང་པོ་ཅན་གྱི་ཕྱོགས་གཅིག་ན་རྗེ་བཙུན་བྱམས་པས་འཁོར་རྒྱ་མཚོ་ལྟ་བུ་ལ་ཆོས་སྟོན་པ་མཐོང་ནས་ནོར་བཟང་གིས་ཕྱག་འཚལ་བསྟོད་པ་སྣ་ཚོགས་ཀྱིས་བསྟོད་དེ་སྒོར་སྡོད་པ་ན། བྱམས་པ་ཉིད་ཚངས་པ་དང་བརྒྱ་བྱིན་སོགས་འཁོར་དུ་མས་བསྐོར་ཏེ་ཕྱོགས་གཅིག་ནས་ཁང་བརྩེགས་ཀྱི་ནང་དུ་བྱོན་པ་མཐོང་ནས་ཕྱག་འཚལ་བ་དང༌། བྱམས་པས་ཕྱག་གཡས་པས་འཁོར་རྣམས་ལ་ནོར་བཟང་བསྟན་ནས། ལྟོས་ཤིག་བསམ་པ་ཡོངས་སུ་དག་པ་འདི། །ནོར་བཟང་ནོར་རྣམས་རབ་ཏུ་བརྟན་པའི་བུ། །བྱང་ཆུབ་སྤྱོད་པ་དམ་པ་ཡོངས་འཚོལ་ཞིང་། །མཁས་པ་ང་ཡི་དྲུང་དུ་ལེགས་པར་འོངས། །ཞེས་བསྔགས་པ་གསུངས་ནས། ལེགས་པར་འོངས་སམ་སྙིང་རྗེ་བྱམས་བྱུང་ཁྱོད། །བྱམས་པའི་དཀྱིལ་འཁོར་ཡངས་པ་ལེགས་འོངས་སམ། །ལེགས་པར་འོངས་སམ་བལྟ་ན་རབ་ཞི་བ། །སྤྱད་པ་སྤྱོད་ཚེ་དུབ་པར་མ་གྱུར་ཏམ། །རྣམ་དག་བསམ་ལྡན་ཚུལ་ཤོག་འོངས་པ་ལེགས། །ཞེས་སོགས་བསྔགས་པ་མང་དུ་གསུངས་པ་དང་། ནོར་བཟང་གིས་འཕགས་པ་བདག་བླ་ན་མེད་པའི་བྱང་ཆུབ་ཏུ་ཞུགས་པ་ན་བྱང་ཆུབ་སེམས་དཔའི་སྤྱོད་པས་བསླབ་པར་བགྱིས་དང་ཇི་ལྟར་ནན་ཏན་དུ་བགྱིས་པ་འཚལ་ཏེ། །འཕགས་པ་ནི་བྱང་ཆུབ་ལ་ཚེ་གཅིག་གིས་ཐོགས་པའི་ཡོན་ཏན་ཆེན་པོ་དང་ལྡན་པ་ལགས་པས་ཇི་ལྟར་བསླབ་པར་བགྱི་བ་བཀའ་སྩལ་དུ་གསོལ། ཞེས་ཞུས་པའི་ཚེ། བྱམས་པས་འཁོར་རྣམས་ལ་ནོར་བཟང་འདི་བྱང་སེམས་ཀྱི་སྤྱོད་པ་ལ་བརྩོན་པ་ཐོག་མར་འཇམ་དཔལ་གྱི་དྲུང་དུ་སེམས་བསྐྱེད། དེ་ནས་འཇམ་དཔལ་གྱིས་བཏང་ནས་གྲོང་ཁྱེར་དཔལ་གྱི་འབྱུང་གནས་ནས་བཟུང་སྟེ་ལྷོ་ཕྱོགས་ཀྱི་རྒྱུད་ཐམས་ཅད་བརྒྱུས་ཏེ་དགེ་བའི་བཤེས་གཉེན་བརྒྱ་རྩ་བཅུ་ལ་ཡོངས་སུ་དྲི་བ་བྱེད་ཅིང་ཐ་མ་ངའི་དྲུང་འདིར་སྐྱོ་བ་ཐམས་ཅད་དང་བྲལ་བའི་ལྷག་པའི་བསམ་པས་ཕྱིན་ཏེ་ཞེས་སོགས་དེའི་བསྔགས་པ་རྒྱ་ཆེར་གསུངས་ནས། ནོར་བཟང་ལ་ཁྱོད་ཀྱིས་བྱང་ཆུབ་ཏུ་སེམས་བསྐྱེད་པ་ལེགས་སོ་ལེགས་སོ། །རིགས་ཀྱི་བུ་ཁྱོད་ནི་དགེ་བའི་བཤེས་གཉེན་གྱིས་ཡོངས་སུ་བཟུང་ངོ། །དེ་ཅིའི་ཕྱིར་ཞེ་ན། རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། །འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ། །འཇིག་རྟེན་ཐམས་ཅད་རབ་ཏུ་རྟེན་པས་ས་ལྟ་བུའོ། །ཞེས་སོགས་དང༌། །དབུལ་བ་ཐམས་ཅད་ཡང་དག་པར་གཅོད་པས་རྣམ་ཐོས་ཀྱི་བུ་ལྟ་བུའོ། །དོན་ཐམས་ཅད་ཡང་དག་པར་སྒྲུབ་པས་ཡིད་བཞིན་གྱི་ནོར་བུའི་རྒྱལ་པོ་ལྟ་བུའོ། །བསམ་པ་ཐམས་ཅད་ཡོངས་སུ་རྫོགས་པར་བྱེད་པས་བུམ་པ་བཟང་བོ་ལྟ་བུའོ། །ཉོན་མོངས་པའི་དགྲ་ཕམ་པར་བྱ་བ་ལ་མདུང་ཐུང་ལྟ་བུའོ། །ཚུལ་བཞིན་མ་ཡིན་པ་ཡིད་ལ་བྱེད་པ་འགེབས་པས་གོ་ཆ་ལྟ་བུའོ། །ཉོན་མོངས་པའི་མགོ་ལྟུང་བར་བྱེད་པས་རལ་གྲི་ལྟ་བུའོ། །ཉོན་མོངས་པའི་ཤིང་གཅོད་པས་སྟ་རེ་ལྟ་བུའོ། །འཚེ་བ་ཐམས་ཅད་ལས་སྐྱོབ་པའི་མཚོན་ཆ་ལྟ་བུའོ། །འཁོར་བའི་ཆུའི་ནང་ན་གནས་པ་སྟེང་དུ་འབྱིན་པས་མཆིལ་བ་ལྟ་བུའོ། །སྒྲིབ་པ་དང་ཁེབས་པའི་རྩ་བ་ཐམས་ཅད་རྣམ་པར་འཐོར་བས་རླུང་གི་དཀྱིལ་འཁོར་ལྟ་བུའོ། །བྱང་ཆུབ་སེམས་དཔའི་སྤྱོད་པ་དང་སྨོན་ལམ་ཐམས་ཅད་བསྡུས་པའི་ཕྱིར་མདོར་བསྟན་པ་ལྟ་བུའོ། །ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ལ་མཆོད་རྟེན་ལྟ་བུ་སྟེ་མདོར་ན་སངས་རྒྱས་ཀྱི་ཆོས་ཐམས་ཅད་དང་སངས་རྒྱས་ཀྱི་ཡོན་ཏན་ཐམས་ཅད་ཇི་སྙེད་ཡོད་པ་བྱང་ཆུབ་ཀྱི་ཡོན་ཏན་དང་ཕན་ཡོན་ཡང་དེ་སྙེད་ཡོད་དོ།།དེ་ཅིའི་ཕྱིར་ཞེ་ན། བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ཐམས་ཅད་ཀྱང་འདི་ལས་བྱུང་བ་སྟེ། འདས་པ་དང་མ་འོངས་པ་དང་ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱང་འདི་ལས་སྐྱེས་སོ། །རིགས་ཀྱི་བུ་དེ་ལྟར་བྱང་ཆུབ་ཀྱི་སེམས་ནི་ཡོན་ཏན་དེ་དག་དང་ཡོན་ཏན་གྱི་བྱེ་བྲག་ཚད་མེད་པ་གཞན་དང་ཡང་ལྡན་ནོ་ཞེས་སོགས་མདོ་ནས་གསུངས་པའི་ཕན་ཡོན་མང་དུ་ཡོད་པའི་ནང་ནས་བསླབ་བཏུས་སུ་དྲངས་པ་སོགས་འགའ་ཞིག་འདིར་བཀོད་པའོ། །ཡང་བློ་དང་ལྡན་པ་ཞེས་པ་ནོར་བཟང་ལ་སྦྱར་ན་རྒྱ་དཔེ་དང་མཐུན་ཞེས་ཁ་ཅིག་གསུངས། དེ་ལ་བག་ཅན་སོགས་འདིར་ཡང་སྦྱར་ཞེས་འགྲེལ་ཆེན་དུའོ། །སེམས་བསྐྱེད་ལ་དེ་ལྟར་ཕན་ཡོན་ཆེ་ཡང་སོ་སོའི་སྐྱེ་བོ་དག་གིས་དེ་ལྟ་བུའི་ཕན་ཡོན་ཅན་གྱི་སེམས་དེ་བསྐྱེད་པར་མི་ནུས་སོ་སྙམ་པའི་ཞུམ་པ་དགག་ཚུལ་ནི། བསླབ་བཏུས་སུ། སོ་སོའི་སྐྱེབོ་ལ་ཡང་བྱང་ཆུབ་ཀྱི་སེམས་སྐྱེ་སྟེ་ཞེས་བསྒྲུབ་བྱ་ར་བཀོད་ནས་དེའི་སྒྲུབ་བྱེད་དུ་དྲིམ་མེད་པར་བསྟན་པའི་མདོ་སོགས་དྲངས་ནས་བསྒྲུབས་སོ། །་་སྨོན་འཇུག་སོ་སོའི་ཕན་ཡོན།གཉིས་པ་སྨོན་འཇུག་སོ་སོའི་ཕན་ཡོན་ལ་གསུམ། དབྱེ་བ་དང་ངོ་བོའི་ཁྱད་ཕར། ཕན་ཡོན་གྱི་ཁྱད་པར། ཕན་ཡོན་གྱི་ཁྱད་པར་ལུང་རིགས་ཀྱི་སྒོ་ནས་སྒྲུབ་པའོ།།
 
 དང་པོ་ནི། བྱང་ཆུབ་སེམས་དེ་སོགས་ཏེ། དེ་ལ། ངོ་བོའི་སྒོ་ནས་དབྱེ་བ་ནི། བྱང་ཆུབ་ཀྱི་སེམས་དེ་ལས་མཚམས་དང་དཔེ་གྲོགས་ཀྱི་དབྱེ་བ་དང་། སྐྱེ་ཚུལ་གྱི་སྒོ་ནས་ཀུན་རྫོབ་དང་དོན་དམ་པའི་སེམས་བསྐྱེད་གཉིས་སུ་དབྱེ་བ་སོགས་དབྱེ་སྒོ་མང་དུ་ཡོད་ཀྱང༌། ངོ་བོའི་སྒོ་ནས་མདོར་བསྡུས་ཏེ་དབྱེ་ན་རྣམ་པ་གཉིས་སུ་ཤེས་པར་བྱ་སྟེ། བླ་མེད་བྱང་ཆུབ་ཏུ་སྨོན་པའི་སེམས་བསྐྱེད་པ་དང་ནི་བླ་མེད་བྱང་ཆུབ་ཏུ་འཇུག་པའི་སེམས་བསྐྱེད་པ་ཉིད་ཅེས་སམ། བྱང་ཆུབ་ལ་དམིགས་པའིསྨོན་པའི་སེམས་བསྐྱེད་དང་བྱང་ཆུབ་ལ་དམིགས་པའི་འཇུག་པའི་སེམས་བསྐྱེད་དེ་གཉིས་ཡོད་ལ། དེ་གཉིས་ཀའང་ཀུན་རྫོབ་སེམས་བསྐྱེད་མཚན་ཉིད་པ་ཡིན་ནོ། །དང་གི་སྒྲས་ཀྱང་གཉིས་ཀ་བྱང་ཆུབ་ཀྱི་སེམས་མཚན་ཉིད་པར་སྟོབས་མཚུངས་པར་སྡུད་ལ། ཉིད་ཀྱི་སྒྲས་ནི་ངོ་བོའི་དབྱེ་བ་ནི་དེ་གཉིས་ཁོ་ནའོ་ཞེས་ངེས་བཟུང་གི་སྒོ་ནས་བསྟན་ཏོ། །བསླབ་བཏུས་ལས། བྱང་ཆུབ་ཀྱི་སེམས་དེ་ནི་རྣམ་པ་གཉིས་ཏེ། བྱང་ཆུབ་ཏུ་སྨོན་པའི་སེམས་དང་བྱང་ཆུབ་ཏུ་ཆས་པའི་སེམས་སོ། །སྡོང་པོ་བཀོད་པའི་མདོ་ལས། རིགས་ཀྱི་བུ་སེམས་ཅན་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པ་དེ་དག་ནི་སེམས་ཅན་གྱི་ཁམས་ན་དཀོན་ནོ། །དེ་བས་ཀྱང་གང་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་ཅན་དེ་དག་ནི་ཤིན་ཏུ་དཀོན་ནོ་ཞེས་འབྱུང་བ་ལྟ་བུའོ། །ཞེས་སོ༑།
 
 དེ་གཉིས་ཀྱི་ངོ་བོའི་ཁྱད་པར་དཔེའི་སྒོ་ནས་བསྟན་པ་ནི། སྐྱེས་བུ་གང་དག་ཡུལ་འགའ་ཞིག་ཏུ་འགྲོ་བར་བྱའོ་སྙམ་པའི་སྒོ་ནས་ཡུལ་དེར་འགྲོ་བར་འདོད་པའི་བློ་དང༌། རྐང་པ་འདེགས་འཇོག་སོགས་ཀྱི་སྒོ་ནས་ལམ་དུ་ཆས་ཤིང་འགྲོ་བའི་བྱ་བ་དང་བཅས་པ་དེའི་དུས་སུ་ཡང་ཡུལ་དེར་འགྲོ་བར་བྱའོ་སྙམ་པའི་བློ་ཡོད་པ་སྟེ། དེ་གཉིས་ལ་དེར་འགྲོ་སྙམ་པའི་བློ་འདྲ་བར་ཡོད་ཀྱང་དངོས་སུ་འགྲོ་བའི་བྱ་བས་མ་ཟིན་པ་དང་ཟིན་པའི་ཁྱད་པར་རམ་བྱེ་བྲག་ཇི་ལྟར་ཡོད་པ་ཤེས་པ་ལྟར་གྱི་དཔེ་དེ་བཞིན་དུ་རང་གཞན་ལ་ཕན་པའི་དོན་སྒྲུབ་པའི་ཐབས་ཤེས་པའི་མཁས་པའམ་སེམས་བསྐྱེད་གཉིས་ཀའི་མཚན་ཉིད་ཀྱི་ཁྱད་པར་སོགས་བྱང་ཆུབ་ཀྱི་སེམས་ཀྱི་རྣམ་གཞག་ཇི་ལྟ་བ་བཞིན་ཤེས་པའི་མཁས་པས་སྨོན་པ་དང་འཇུག་པའི་སེམས་བསྐྱེད་འདི་གཉིས་ཀྱི་ཁྱད་པར་རམ་བྱེ་བྲག་ཀྱང་རིམ་པ་བཞིན་དུ་ཤེས་པར་བྱ་སྟེ། འགྲོ་འདོད་པ་ལྟར་སེམས་ཅན་ཐམས་ཅད་བསྐྱབ་པའི་ཕྱིར་བདག་སངས་རྒྱས་སུ་གྱུར་ཅིག་ཅེས་སྨོན་པ་སྨོན་༌སེམས་དང་། ལམ་དུ་ཞུགས་ནས་འགྲོ་བ་ལྟར་སྨོན་སེམས་སྔོན་དུ་བཏང་ནས་གང་ནས་བཟུང་སྟེ་སྡོམ་པ་ལེན་པ་སྔོན་དུ་འགྲོ་བའི་སྒོ་ནས་ཚོགས་རྣམས་ལ་འཇུག་པའམ་བྱང་སེམས་ཀྱི་སྤྱོད་པ་ལ་ཞུགས་པའི་སེམས་ནི་འཇུག་པའི་སེམས་སོ། །དེས་ན་གཞན་དོན་དུ་སངས་རྒྱས་ཐོབ་པར་བྱའོ་སྙམ་པའི་བསམ་པ་ཙམ་གཉིས་ཀ་ལ་འདྲ་བར་ཡོད་ན་ཡང་སྦྱིན་སོགས་རྒྱལ་སྲས་ཀྱི་སྤྱོད་པ་ཉམས་སུ་ལེན་པའི་བྱ་བས་ཟིན་པ་ལ་ལྟོས་མི་དགོས་པའམ་དེས་དངོས་སུ་མ་ཟིན་པ་དེ་སྨོན་པ་སེམས་བསྐྱེད་ཀྱི་འཇོག་བྱེད་དང༌། སྤྱོད་པ་ཉམས་ལེན་གྱི་བྱ་བས་ཟིན་པ་ལ་ངེས་པར་ལྟོས་དགོས་པའམ་དེས་དངོས་སུ་ཟིན་པའི་སེམས་བསྐྱེད་དེ་འཇུག་པ་སེམས་བསྐྱེད་ཀྱི་འཇོག་བྱེད་ཡིན་ནོ།།་འདིར་བསླབ་བཏུས་སུ་དཔའ་བར་འགྲོ་བའི་མདོ་དྲངས་ནས་གཡོ་བྱས་ཏེ་བཙན་ཐབས་སུ་བྱང་ཆུབ་ཀྱི་སེམས་བསྐྱེད་པ་དང་དགེ་བ་སྣ་འགའ་བྱས་ཏེ་བྱང་ཆུབ་ཀྱི་སེམས་བསྐྱེད་པ་གཉིས་ཀ་བླ་མེད་བྱང་ཆུབ་ཀྱི་རྒྱུར་གསུངས་པ་ནི། སྨོན་སེམས་ལ་དགེ་བ་སྔོན་དུ་མ་བྱས་པར་སངས་རྒྱས་ཐོབ་པར་སྨོན་པ་ཙམ་དང་དགེ་བ་སྣ་འགའ་བྱས་ནས་འདི་ལ་བརྟེན་ནས་བདག་རྫོགས་བྱང་ཐོབ་ན་ཅི་མ་རུང་ཐོབ་པར་ཤོག་ཅིག་སྙམ་དུ་སྨོན་པ་ལྟ་བུ་སྟེ་གཉིས་ཡོད་པའི་དོན་ཡིན་ལ། དགེ་བ་སྣ་འགའ་བྱེད་ཚུལ་མདོ་སྡེ་བསྐལ་བ་བཟང་པོ་ལས་སངས་རྒྱས་རྣམས་ཀྱིས་སྔོན་ཐུགས་བསྐྱེད་དུས་མེ་ཏོག་དང་རས་ཀྱི་ཁ་ཚར་སོགས་ཕུལ་ནས་ཐུགས་བསྐྱེད་པ་བཞིན་ཡིན་པར་གསུངས་སོ། །
 
 གཉིས་པ་ཕན་ཡོན་གྱི་ཁྱད་པར་ནི། བྱང་ཆུབ་སྨོན་པའི་སོགས་ཏེ། དེ་ལ། སྨོན་པའི་པན་ཡོན་དང་འཇུག་པ་དེ་ལས་ཀྱང་ལྷག་ཚུལ་ནི། །འོ་ན་སྨོན་སེམས་དེ་རྒྱལ་སྲས་ཀྱི་སྤྱོད་པ་ཉམས་སུ་ལེན་པའི་བྱ་བས་མ་ཟིན་ན་འབྲས་བུ་ལ་དམ་འཆའ་བ་ཙམ་དུ་ཟད་པས་སྔར་བཤད་པའི་ཕན་ཡོན་རྣམས་འབྱུང་མི་རིགས་ལ། ཟིན་ན་འཇུག་སེམས་དང་ཁྱད་མེད་དོ་ཞེ་ན། བྱང་ཆུབ་ཏུ་སྨོན་པའི་སྒོ་ནས་སེམས་བསྐྱེད་པའི་སྨོན་སེམས་དེ་སྤྱོད་པ་ཉམས་ལེན་ལ་ནན་ཏན་དང་བྲལ་ཡང་སངས་རྒྱས་ཉིད་ཀྱི་རྒྱུ་ཡིན་པས་སེམས་བསྐྱེད་དེ་ལས་ནི་མཐར་ཐུག་བྱང་ཆུབ་ཆེན་པོ་འབྱུང་བ་སྨོས་ཅི་དགོས་གནས་སྐབས་འཁོར་བ་ན་གནས་པའི་ཚེ་ཡང་ལྷ་དང་མིའི་དབང་ཕྱུག་ཐོབ་ནས་འཁོར་བའི་དབུལ་བ་བཟློག་པ་སོགས་འབྲས་བུ་ཕན་ཡོན་རྒྱ་ཆེ་བ་འབྱུང་བས་བརྙས་པར་མི་བྱའོ། །དེ་ལྟ་ན་འཇུག་སེམས་དང་ཁྱད་མེད་དུ་འགྱུར་རོ་ཞེ་ན། མི་འགྱུར་ཏེ། སྨོན་སེམས་ལ་འབྲས་བུ་དེ་ལྟར་འབྱུང་ཡང་ཇི་ལྟར་སྦྱིན་སོགས་ཉམས་སུ་ལེན་པའི་ནན་ཏན་དང་བཅས་པའི་འཇུག་པའི་སེམས་བློབསྐྱེད་ལས་རྒྱུ་བསོད་ནམས་དགེ་བའི་ཚོགས་བར་མ་ཆད་པ་རྒྱུན་ཆགས་སུ་འབྱུང་བ་དེ་བཞིན་དུ་སྨོན་པའི་སེམས་ལ་རྒྱུ་བསོད་ནམས་རྒྱུན་ཆགས་སུ་འབྱུང་བ་མིན་ནོ། །སྨོན་སེམས་ལ་ཕན་ཡོན་རྒྱ་ཆེར་འབྱུང་བ་ནི༑སྡོང་པོ་བཀོད་པའི་བྱམས་པའི་རྣམ་པར་ཐར་བ་ལས། རིགས་ཀྱི་བུ་འདི་ལྟ་སྟེ་དཔེར་ན་རྡོ་རྗེ་རིན་པོ་ཆེ་ནི་ཆག་ཀྱང་གསེར་གྱི་རྒྱན་ཁྱད་པར་དུ་འཕགས་པ་ཐམས་ཅད་ཟིལ་གྱིས་གནོན་ཅིང་རྡོ་རྗེ་རིན་པོ་ཆེའི་མིང་ཡང་མི་འདོར་ལ་དབུལ་བ་ཐམས་ཅད་ཀྱང་རྣམ་པར་བཟློག་གོ།རིགས་ཀྱི་བུ་དེ་བཞིན་དུ་ཐམས་ཅད་མཁྱེན་པར་སེམས་བསྐྱེད་པའི་རྡོ་རྗེ་རིན་པོ་ཆེ་ནི་ནན་ཏན་དང་བྲལ་ཡང་ཉན་ཐོས་དང་རང་སངས་རྒྱས་ཀྱི་ཡོན་ཏན་གྱི་གསེར་གྱི་རྒྱན་ཐམས་ཅད་ཟིལ་གྱིས་གནོན་ཅིང་བྱང་ཆུབ་སེམས་དཔའི་མིང་ཡང་མི་འདོར་ལ་འཁོར་བའི་དབུལ་བ་ཐམས་ཅད་ཀྱང་རྣམ་པར་བཟློག་གོ།ཞེས་སོགས་ལྟར་ཡིན་ལ། རྡོ་རྗེ་རིན་པོ་ཆེ་ནི་ཆག་ཀྱང་ཞེས་པས་སྨོན་སེམས་སྤྱོད་པ་ཉམས་ལེན་དང་བྲལ་བ་དེ་བསྟན་ཏོ། །བསླབ་བཏུས་སུ་ཡང་ལུང་དེ་ཉིད་དང༌། རྒྱལ་པོ་ལ་གདམས་པ་ལས། རྒྱལ་པོ་ཆེན་པོ་འདི་ལྟར་ཁྱོད་ནི་བྱ་བ་མང་བྱེད་པ་མང་སྟེ། ཉིན་མཚན་དུ་ཐམས་ཅད་དུ་ཐམས་ཅད་རྣམ་པ་ཐམས་ཅད་དུ་ཐམས་ཅད་སྦྱིན་པའི་ཕ་རོལ་དུ་ཕྱིན་པ་ལ་ཡང་བསླབ་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་བར་ལ་བསླབ་པར་མི་ནུས་ཏེ། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་འདུན་པ་དང་དད་པ་དང་དོན་དུ་གཉེར་བ་དང་སྨོན་པ་འགྲོ་ཡང་རུང་འགྲེང་ཡང་འདུག་ཀྱང་རུང་ཉལ་ཡང་རུང་སད་ཀྱང་རུང་ཟ་ཡང་རུང་འཐུང་ཡང་རུང་རྟག་པར་རྒྱུན་དུ་དྲན་པར་གྱིས་ལ་ཡིད་ལ་བཟུང་སྟེ་སྒོམས་ཤིག །ཅེས་པ་ནས། རྒྱལ་བོ་ཆེན་པོ་ཁྱོད་དེ་ལྟར་ཞུགས་ན་རྒྱལ་སྲིད་ཀྱང་བྱེད་ལ་རྒྱལ་པོའི་བྱ་བ་ཡང་ཉམས་པར་མི་འགྱུར་ཞིང་བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ་ཞེས་དང་། ཡང་དེའི་རྣམ་པར་སྨིན་པ་ཡང་། རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ཀྱི་སེམས་ཀྱི་དགེ་བའི་རྩ་བའི་ལས་ཀྱི་རྣམ་པར་སྨིན་པས་ཞེས་སོགས་དྲུངས་ནས་སྨོན་པ་སེམས་བསྐྱེད་འདི་སྤྱོད་པ་དང་བྲལ་ཡང་བསོད་ནམས་རྣམ་པར་སྨིན་པ་ཤིན་ཏུ་ཆེན་པོ་འབྱུང་བས་བརྙས་པར་མི་བྱ་ཞེས་གསུངས་སོ། །དེ་བས་ན་སྤྱོད་པ་ཕྱིན་དྲུག་ལ་སློབ་པར་མི་ནུས་པས་ཀྱང་སྨིན་པའི་བྱང་ཆུབ་ཀྱི་སེམས་ལ་ཅི་ནས་ཀྱང་བསླབ་པར་བྱ་སྟེ་འབྲས་བུ་ཤིན་ཏུ་ཆེན་པོ་འབྱུང་བ་དེའི་ཕྱིར་རོ།།
 
 འཇུག་སེམས་ཀྱི་ཕན་ཡོན་བསོད་ནམས་རྒྱུན་ཆགས་སུ་འབྱུང་བ་ནི། དུས་གང་ནས་བཟུང་སྟེ་སེམས་ཅན་གྱི་ཁམས་མཐའ་ཡས་པ་རྣམས་ལས་དང་ཉོན་མོངས་པའི་ཀུན་འབྱུང་གི་འཆིང་བ་དང་སྡུག་བསྔལ་གྱི་རང་བཞིན་ཅན་གྱི་འཁོར་བའི་བཙོན་ར་ལས་རབ་ཏུ་སྒྲོལ་ཞིང་རྫོགས་པའི་བྱང་ཆུབ་ལ་འགོད་པར་བྱ་བའི་ཕྱིར་དུ་སྲིད་པ་ཇི་སྲིད་བར་དུ་གཞན་དོན་ལས་ནམ་ཡང་ཕྱིར་མི་ལྡོག་པ་ཡི་སེམས་ཀྱིས་སུ་འཇུག་པ་སེམས་བསྐྱེད་དེ་ཡང་དག་པར་རང་རྒྱུད་ལོ་བླངས་པར་གྱུར་པ་ན་དུས་དེ་ནས་བཟུང་སྟེ་སེམས་བསྐྱེད་དེ་མ་ཉམས་པར་ཡོད་ཕྱིན་ཆད་གཉིད་ལོག་གམ་སེམས་རྣམ་པར་གཡེངས་པས་བག་མེད་པར་གྱུར་ཏམ། ཀྱང་གི་སྒྲས་བསྡུས་པ་བརྒྱལ་བའམ་ར་རོ་བའམ་འགྲོའམ་འགྲེང་ངམ་འདུག་ཀྱང་རུང་ཚུལ་ཁྲིམས་རྣམ་པ་གསུམ་དུ་གཏོགས་པའི་བསོད་ནམས་དགེ་བའི་ཤུགས་རྒྱ་ཆེ་ལ་རྒྱུན་མི་འཆད་ཅིང་ཟད་མི་ཤེས་པ་རྣམ་པ་དུ་མ་ཞིག་སྐད་ཅིག་རེ་རེ་ལའང་བར་མ་ཆད་དུ་འབྱུང་ལ་དེ་ཡང་ཚད་གཟུང་དུ་མེད་པ་ནམ་མཁའ་དང་མཉམ་པར་རབ་ཏུ་འབྱུང་ངོ༌། །ཡང་སྲོག་ལ་བབས་ཀྱང་གཏང་བར་མི་བྱའོ་སྙམ་དུ་མི་ལྡོག་པ་ཡི་སེམས་ཀྱིས་སུ་ཞེས་བཤད་ཀྱང་ཆོག་ལ། འདིས་བསམ་པ་ཕུན་སུམ་ཚོགས་པ་བསྟན་པར་གསུངས་སོ། །དེ་ཡང་སྨོན་སེམས་ནི་འབྲས་བུ་ལ་དོན་གཉེར་ཙམ་དུ་ཟད་པས་འབྲས་བུ་ཡང་དེ་ལྟར་འབྱུང་ལ་འཇུག་སེམས་ནི་སངས་རྒྱས་འཐོབ་བྱེད་ཀྱི་རྒྱུ་དངོས་སྒྲུབ་པ་ལ་ཞུགས་པ་ཡིན་ཕྱིར་གཉིད་སོགས་ཀྱི་སྐབས་སུ་ཡོང་རྒྱུ་ཕྱིན་དྲུག་གིས་བསྡུས་པའི་དགེ་རྩ་རྣམས་གོང་འཕེལ་དུ་རྒྱུན་མིའཆད་པར་འབྱུང་བའོ། །གསུམ་པ་ཕན་ཡོན་ལུང་རིགས་ཀྱི་སྒོ་ནས་སྒྲུབ་པ་ལ་གཉིས། ལུང་གིས་སྒྲུབ་པ། རིགས་པས་སྒྲུབ་པའོ། །


 
དང་པོ་ནི།། འདི་ནི་འཐད་པ་སོགས་ཏེ། དེ་ལྟར་སྒྲུབ་པ་སྙིང་པོར་བྱེད་པའི་འཇུག་པ་སེམས་བསྐྱེད་ལས་བསོད་ནམས་རྒྱུན་ཆགས་སུ་འབྱུང་བ་འདི་ནི་སྒྲུབ་བྱེད་ཀྱི་འཐད་པ་སྟེ་རིགས་པ་དང་བཅས་པར་བྱང་ཆུབ་སེམས་དཔའ་ལག་བཟངས་ཀྱིས་ནི་ཞུས་པ་ཞེས་བྱ་བའི་མདོ་ལས་གསུངས་ལ། །སུའི་དོན་དུ་གསུངས་ན་ཉན་ཐོས་རིགས་མ་ངེས་པ་ཁ་ཅིག་ཚོགས་རྒྱ་ཆེན་པོ་བསགས་དགོས་པ་ལ་འཇིགས་ཤིང་སྐྲག་པས་ཐེག་ཆེན་ལས་མོས་པ་ལོག་ནས་དམན་པ་ཉན་ཐོས་ཀྱི་ལམ་དུ་སེམས་བསྐྱེད་པར་མོས་ཤིང་འདོད་པའི་སེམས་ཅན་རྣམས་དམན་པ་ལ་མོས་པ་བཟློག་ནས་ཐེག་ཆེན་གྱི་ལམ་ལ་གཞུག་པའི་དོན་གྱི་ཕྱིར་དུ་དེ་བཞིན་ཉིད་དུ་མ་ནོར་བར་གསུངས་པའི་དེ་བཞིན་གཤེགས་པ་ཉིད་ཀྱིས་གསུངས་ཏེ། མདོ་དེ་ཉིད་ལས། བདག་ནི་སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་དེ་ལ་ཕན་པའི་ཕྱིར་གོ་ཆ་བགོས་ལ་སེམས་ཅན་གྱི་ཚོགས་མཐའ་ཡས་ཤིང་མཐའ་ཡས་པ་ལ་བདེ་བའི་ཕྱིར་གོ་ཆ་བགོས་ན། སེམས་ཅན་ཐམས་ཅད་ལ་ཕན་པར་དམིགས་པ་མཐའ་ཡས་ཤིང་མཐའ་ཡས་པ་དང་སེམས་ཅན་ཐམས་ཅད་ལ་༌་བདེ་བར་དམིགས་པ་མཐའ་ཡས་ཤིང་མཐའ་ཡས་པའི་དགེ་བའི་རྩ་བ་མཐའ་ཡས་པ་དག་བག་མེད་པར་གྱུར་ཏོམ་སེམས་གཞན་དུ་གྱུར་ཏམ་གཉིད་ཀྱིས་ལོག་ཀྱང་རུང་ཉིན་མཚན་དུ་སེམས་ཀྱིསྐད་ཅིག་ལ་༌འཕེལ་བ་དང་རྒྱས་པ་དང་ཡོངས་སུ་རྫོགས་པར་འགྱུར་ནས། བྱང་ཆུབ་ཀྱི་ཚོགས་མཐའ་ཡས་ཤིང་་ས༧མཐའ་ཡས་པ་དག་སྐྱེ་བས་རྫོགས་པའི་བྱང་ཆུབ་རྙེད་དཀའ་བར་མི་འགྱུར་ན་ཞེས་སོགས་གསུངས། དེ་ནི་ཐེག་ཆེན་ལ་ཞུགས་པས་ཚོགས་རྒྱ་ཆེན་པོ་བསགས་དགོས་ཀྱང་གཉིད་དང་བག་མེད་སོགས་ཀྱི་དུས་སུའང་སྐད་ཅིག་རེ་རེ་ལ་ཚོགས་དཔག་ཏུ་མེད་པ་སྐྱེ་བས་རྫོགས་བྱང་སྒྲུབ་པ་ལ་འཇིགས་མི་དགོས་པས་ཐེག་ཆེན་ལས་ལྡོག་པར་མི་བྱའོ་ཞེས་གདམས་པ་སྟེ། འོག་ཏུ། འདི་ནི་བྱང་ཆུབ་སེམས་སྟོབས་ཀྱིས། །ཞེས་པ་ནས། མཆོག་ཏུ་བཤད། ཅེས་འཆད་པར་འགྱུར་བ་ལྟར་རོ། །ཕུང་པོ་གསུམ་པའི་མདོ་ལས་ཀྱང༌། བྱང་ཆུབ་ཏུ་སེམས་བསྐྱེད་པ་དེ་བསྐྱེད་མ་ཐག་པ་དེར་བསོད་ནམས་ཀྱི་ཕུང་པོ་ནི་རབ་ཏུ་མང་གི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་འཁོར་ལོས་སྒྱུར་བ་དང་འཇིག་རྟེན་སྐྱོང་བ་དང་བརྒྱ་བྱིན་དང་ཚངས་པ་དང་ཉན་ཐོས་དང་རང་སངས་རྒྱས་སུ་གྱུར་པའི་བསོད་ནམས་ཀྱི་ཕུང་པོ་ནི་དེ་ཙམ་མ་ལགས་སོ་ཞེས་གསུངས་ཏེ། སེམས་བསྐྱེད་པ་ཙམ་གྱིས་དེ་ལྟར་ཉན་རང་སོགས་ཀྱི་བསོད་ནམས་ཀྱི་ཕུང་པོ་ཟིལ་གྱིས་གནོན་ན་བླ་མེད་བྱང་ཆུབ་ཐོབ་ནས་ལྟ་ཅི། དེས་ན་བདག་གིས་ཐེག་དམན་དུ་འཇུག་པར་མི་བྱའི་ཐེག་ཆེན་དུ་འཇུག་པར་བྱའོ་སྙམ་པའི་སེམས་བསྐྱེད་པར་བྱ་བའི་ཕྱིར་དེ་སྐད་བསྟན་པར་གསུངས་སོ།།གཉིས་པ་རིགས་པས་སྒྲུབ་པ་ལ་གཉིས། སྨོན་པའི་ཕན་ཡོན་རིགས་པས་སྒྲུབ་པ། འཇུག་པའི་ཕན་ཡོན་རིགས་པས་སྒྲུབ་པའོ། །
 
 དང་པོ་ནི། སེམས་ཅན་རྣམས་ཀྱི་སོགས་ཏེ། དེ་ལ། དམིགས་རྣམས་རྒྱ་ཆེ་བས་བསོད་ནམས་དཔག་མེད་འབྱུང་རིགས་ཐ་ནི། སྙིང་རྗེའི་སེམས་ཀྱིས་སེམས་ཅན་རྣམས་ཀྱི་ཀླད་ནད་དེ་མགོ་བོ་གཟིར་བའི་ནད་ཙམ་ཞིག་སྔགས་སམ་སྨན་ལ་སོགས་པས་བསལ་ལོ་སྙམ་དུ་བསམ་པ་རང་འདོད་དང་མ་འདྲེས་པ་བྱུང་ན་ཡང་དེ་གཞན་ལ་ཕན་འདོགས་པར་འདོད་པའི་བསམ་པ་དང་ལྡན་ཏེ། དེ་ཕྱིར་དེ་ཙམ་ལ་ཡང་བསོད་ནམས་དཔག་ཏུ་མེད་པ་དང་ལྡན་པར་འགྱུར་ན་
 
 དམིགས་པའི་ཡུལ་ནམ་མཁའ་དང་མཉམ་པའི་སེམས་ཅན་ཚད་མེད་པ་ལ་དམིགས་ནས་བློའི་རྣམ་པ་སེམས་ཅན་དེ་རྣམས་རེ་རེའི་ལུས་སེམས་ཀྱི་མི་བདེ་བའམ་སྡུག་བསྔལ་དཔག་ཏུ་མེད་པ་དེ་ཐམས་ཅད་བསལ་བར་འདོད་ཅེས་སམ་སེམས་ཅན་རེ་རེའི་སེམས་ཀྱི་ཡིད་མི་བདེ་བ་དང་ལུས་ཀྱི་སྡུག་བསྔལ་དཔག་ཏུ་མེད་པ་ཐམས་ཅད་བསལ་བར་འདོད་ཅིང་། དེར་མ་ཟད་སེམས་ཅན་དེ་རྣམས་རེ་རེའང་སངས་རྒྱས་ཀྱི་ཡོན་ཏན་དཔག་ཏུ་མེད་པ་དང་ལྡན་པ་ཉིད་དུ་སྒྲུབ་པར་འདོད་པའི་སྨོན་པ་བྱང་ཆུབ་ཀྱི་སེམས་ལ་བསོད་ནམས་ཀྱི་རྒྱུན་དཔག་ཏུ་མེད་པ་ནམ་མཁའ་དང་མཉམ་པ་འབྱུང་བ་སྨོས་ཀྱང་ཅི་དགོས་ཞེས་པའོ། །འདིའི་སྐབས་འགྲེལ་པ་རྣམས་སུ་དེད་དཔོན་མཛའ་བོའི་བུ་མོ་ཞེས་བྱ་བ་དེས་ཉི་ཚེ་བའི་སེམས་ཅན་ཞིག་གི་མགོ་ལ་ལྕགས་ཀྱི་རྒྱུ་འཁོར་ལོ་མེ་འབར་བ་འཁོར་བའི་སྡུག་བསྔལ་མྱོང་བ་གཟིགས་ནས་འདིའི་སྡུག་བསྔལ་བདག་ལ་སྨིན་པར་གྱུར་ཅིག་སྙམ་པ་དང་ཤི་ནས་ལྷར་སྐྱེས་པར་གསུངས་པ་ལྟ་བུའི་དམིགས་རྣམ་རྒྱ་ཆུང་བ་ལའང་བསོད་ནམས་དཔག་མེད་འབྱུང་ན་གོང་ལྟར་སེམས་ཅན་དཔག་མེད་སྡུག་བསྔལ་ཐམས་ཅད་དང་བྲལ་ནས་སངས་རྒྱས་ཀྱི་བདེ་བ་དང་ལྡན་པར་འདོད་པ་ལྟ་བུའི་དམིགས་རྣམ་ཆེས་རྒྱ་ཆེ་བ་ལ་བསོད་ནམས་དཔག་མེད་འབྱུང་བ་སྨོས་ཅི་དགོས་ཞེས་དེ་གཉིས་དཔེ་དོན་སྦྱར་ནས་འཆད་དོ། །བྱང་ཆུབ་ཀྱི་སེམས་གཞན་དོན་དོན་གཉེར་དང་བྱང་ཆུབ་དོན་གཉེར་གཉིས་ཡོད་པ་ལས་བསོད་ནམས་དཔག་མེད་འབྱུང་བའི་སྒོའི་གཙོ་བོ་ནི་གཞན་དོན་དོན་གཉེར་གྱི་སེམས་རིན་པོ་ཆེ་ཉིད་ཡིན་པར་གསུངས་སོ། །འགའ་ཞིག་ཏུ་འདི་དང་འོག་གི་ཚིགས་བཅད་བཅས་གོང་གི་ལག་བཟང་གིས་ཞུས་པའི་འཐད་པ་ཉིད་རྒྱས་བཤད་ཀྱི་དོན་དུ་འཆད་ལ༑གོང་གི་མདོ་དེའི་ལུང་གི་འཕྲོ་ཡང་འདིར་དྲངས་ནས་འདི་དག་འཇུག་སེམས་ཀྱི་ཕན་ཡོན་ཡིན་གྱི་སྨོན་སེམས་ཀྱི་ཕན་ཡོན་དུ་འཆད་པ་མི་རིགས་ཞེས་གསུངས་ལ། འགྲེལ་ཆེན་དུའང་འདི་དག་གོང་གི་འཐད་པ་ཉིད་རྒྱས་བཤད་ཀྱི་དོན་དུ་མཛད་དོ།།ཡང་འགའ་ཞིག་གིས་སྔ་མ་འཇུག་སེམས་ཀྱི་ཕན་ཡོན་ལུང་གིས་སྒྲུབ་པ་དང་འདི་དག་དེའི་ཕན་ཡོན་རིགས་པས་སྒྲུབ་པ་ཡིན་པར་གསུངས་སོ། །འོན་ཀྱང་འདིར་ནི་འགྲེལ་བ་འགའ་ཞིག་ཏུ་འདི་དག་སྨོན་སེམས་ཀྱི་ཕན་ཡོན་དུ་བཤད་པ་ལྟར་བྱས་པའོ། །
 
 ཕན་སེམས་ཁྱད་པར་དུ་འཕགས་པས་བསོད་ནམས་དཔག་མེད་འབྱུང་རིགས་པ་ནི། འཇིག་རྟེན་ན་བུ་དང་བུ་མོ་སོགས་སེམས་ཅན་འགའ་ལ་ཕན་སེམས་ཅན་དུ་བྱེད་པའི་ཕའམ་ཡང་ན་མ་དང་སྤུན་ཟླ་མཛའ་བཤེས་ལ་སོགས་ལ་ཡང་རུང་བྱང་སེམས་མ་ཡིན་པའི་གང་པ་ཟག་གཞན་སུ་ལ་ཡང་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་འདོད་ཀྱི་བསམ་པ་འདི་འདྲ་བའི་ཕན་སེམས་ཡོད་དེ་མེད་ལ། དེར་མ་ཟད་སེམས་ཅན་གཞན་ལ་ཕན་སེམས་ཅན་དུ་བྱེད་པའི་འཇིག་རྟེན་སྐྱོང་བའི་ལྷ་དང་བདེན་པར་སྨྲ་བའི་དྲང་སྲོང་རྣམས་ཀྱང་རུང་ལ། དེ་བཞིན་དུ་བྱམས་སོགས་ཚད་མེད་བཞིས་གནས་པའི་ལྷ་ཆེན་པོ་ཚངས་པ་ལྟ་བུ་ལ་ཡང་ཕན་སེམས་ཁྱད་པར་ཅན་འདི་ལྟ་བུ་ཡོད་དམ་སྟེ་མེད་དོ། །འགྲེལ་ཆེན་དུ། ལྷ་ནི་ཟླ་བ་དང་ཆུ་ལྷ་སོགས་དང་དྲང་སྲོང་ནི་གནས་འཇོག་དང་གོ་ཏི་མ་དང་། ཚངས་པ་ལའོང་ཞེས་པ་ནི་རིག་བྱེད་ཅན་ལའོ་ཞེས་བཤད་དོ། །
 
 དེ་དག་ལ་ཕན་སེམས་དེ་འདྲ་ཅིའི་ཕྱིར་མི་འབྱུང་ཞེ་ན། མི་འབྱུང་སྟེ། ཕ་མ་སོགས་སེམས་ཅན་ཕལ་བ་དེ་དག་ཉིད་ལ་གཞན་དོན་དུ་ལྟ་ཅི་སྔོན་ཆད་རང་གི་དོན་དུའང་སྟེ་རང་ལས་གཅེས་པ་མེད་ཅིང་རང་ཉིད་སྙིང་ལ་ཤིན་ཏུ་སྡུག་ནའང་བདག་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པ་འདི་འདྲའི་ཕན་སེམས་ཁྱད་པར་ཅན་ནི་ཉིན་པར་སད་པའི་སྐབས་ལྟ་བུར་བསམ་བློ་སྔོན་དུ་གཏོང་བའི་སྒོ་ནས་འབྱུང་བ་ལྟ་ཞོག གང་ཡང་བློ་ལ་འཆར་དུ་རུང་བའི་མཚན་མོ་རྨི་ལམ་གྱི་སྐབས་ཙམ་དུ་ཡང་མ་རྨིས་ཞེས་ཏེ་རྨི་ལམ་ཙམ་གྱི་སྤྱོད་ཡུལ་དུའང་མ་གྱུར་པ་ཡིན་ན་སེམས་ཅན་གཞན་ཀུན་གྱི་དོན་དུ་སད་པའི་ཚེ་ལྟ་བུར་བློ་སྔོན་དུ་བཏང་བའི་སྒོ་ནས་དངོས་སུ་ག་ལ་སྐྱེ་སྟེ་སྐྱེ་བ་ཤིན་ཏུ་འགལ་བས་སོ་ཞེས་གཞན་དོན་དུ་སངས་རྒྱས་འཐོབ་འདོད་ཀྱི་ཕན་སེམས་དེ་འདྲ་བ་འཇིག་རྟེན་ཕན་སེམས་ཅན་དུ་བྱེད་པའི་ལྷ་དང་དྲང་སྲོང་སོགས་དང་ཐུན་མོང་མ་ཡིན་པར་བསྟན་ཏོ། །དེ་ལྟར་རྒྱན་ལས། ཇི་ལྟར་རྒྱལ་སྲས་ཕན་པའི་བསམ་པས་འདིར། འགྲོ་ཀུན་རྣམ་པར་སྨིན་བྱེད་གནས་པ་ལྟར། དེ་བཞིན་ཕ་དང་མ་དང་གཉེན་བཤེས་རྣམས། བུ་དང་གཉེན་པ་རྣམས་ལ་ལེགས་མི་གནས། །ཞེས་དང༌། དེ་བཞིན་དུ་ཡོན་ཏན་མཐའ་ཡས་པར་བསྟོད་པར། ཇི་ལྟར་ཁྱོད་བློ་འགྲོ་བ་རྣམས་ལ་བྱམས་པསྐྱེ་བ་ལྟར། ཞེས་སོགས་དང༌། དབུ་མ་འཇུག་པར། གཏི་མུག་སྐྱོན་གྱིས་འཇིག་རྟེན་ཁ་ཟས་དུག་ཅན་ཟ་བ་ཡི། ཞེས་སོགས་གསུངས་ལ། དེར་མ་ཟད་གཉེན་བཤེས་སོགས་ཕལ་ཆེར་ཕན་ཚུན་གཅིག་གིས་གཅིག་སྡིག་པ་དང་སྡུག་བསྔལ་ལའང་སྦྱོར་བར་བྱེད་དོ། །
 
 ངོ་མཚར་རྙེད་དཀའ་དགེ་བ་ཡིན་པས་བསོད་ནམས་དཔག་མེད་འབྱུང་རིགས་པ་ནི། དེ་ལྟར་སྐྱེ་བོ་ཕལ་བ་གཞན་དག་ལ་གཞན་དོན་དུ་ལྟ་ཅི་སྨོས་ཀྱི་རང་དང་རང་གི་གཉེན་བཤེས་སོགས་ཀྱི་དོན་དུ་སྐད་ཅིག་ཙམ་དུ་ཡང་མི་འབྱུང་བ་ཡིན་ན། སེམས་ཅན་ཐམས་ཅད་ཀྱི་སྡུག་བསྔལ་བསལ་བ་དང་བདེ་བ་སྒྲུབ་པའི་ཆེད་དུ་བདག་སངས་རྒྱས་ཐོབ་པར་གྱུར་ཅིག་སྙམ་པའི་སེམས་ཅན་གྱི་དོན་ཁོ་ན་སེམས་པ་གང་ཡིན་པའི་སེམས་ཀྱི་རིན་ཆེན་ཁྱད་པར་དུ་འཕགས་པ་དགོས་འདོད་ཀུན་འབྱུང་གི་ཡིད་བཞིན་གྱི་ནོར་ལྟ་བུ་འདི་ནི་སྔ་ན་མེད་པའི་རྨད་ཅིག་སྟེ་སྔོན་ཆད་ནམ་ཡང་མ་བྱུང་བས་ངོ་མཚར་རྨད་དུ་བྱུང་བ་ཞིག་ཏུ་འདུག་ན།ཅིའི་ཕྱིར་དི་འདྲའི་སེམས་ཁྱད་པར་ཅན་ཞིག་འཁྲུངས་སྙམ་དུ་བསམས་ནས་རང་རྒྱུད་ལ་སྐྱེས་ན་དགའ་བ་སྒོམ་ཞིང་གཞན་ལ་སྐྱེས་པ་ལ་ངོ་མཚར་བའི་གནས་སུ་བཟུང་ནས་རང་གཞན་གྱི་རྒྱུད་ལ་དེ་ཉིད་གོང་འཕེལ་དུ་སྐྱེད་པ་ལ་འབད་པར་བྱའོ། །དཔས་བྱིན་གྱིས་ཞུས་པར། བྱང་ཆུབ་སེམས་ནི་སེམས་ཆེ་སྟེ།སེམས་ཀུན་ནང་ན་དགེ་བ་མཆོག །ཡོན་ཏན་ཐམས་ཅད་ཕུན་སུམ་ཚོགས། །ཞེས་སོགས་གསུངས།དེའང་། འབྱུང་བ་དཀོན་ཕྱིར་དྲི་མེད་ཕྱིར། །ཞེས་སོགས་ལྟར། སེམས་རིན་པོ་ཆེ་འདི་ནི་རང་རྒྱུད་ལ་འབྱུང་དཀའ་བ་སོགས་ཁྱད་ཆོས་དུ་མའི་སྒོ་ནས་ཡིད་བཞིན་གྱི་ནོར་བུ་དང་ཆོས་མཚུངས་པའོ། །མངོན་ཤེས་དང་སྟོང་ཉིད་རྟོགས་པ་སོགས་ཀྱི་ཡོན་ཏན་ཅི་ཙམ་ཡོད་ཀྱང་བྱང་ཆུབ་ཀྱི་སེམས་རིན་པོ་ཆེ་༌མེད་ན་ཐེག་ཆེན་པར་མི་འགྱུར་བའི་ཕྱིར་སེམས་དཔའ་ཆེན་པོ་རྣམས་ཀྱིས་སེམས་འདི་རྒྱུད་ལ་སྐྱེས་པ་ལ་ཆེས་ཆེར་ངོ་མཚར་རྨད་དུ་བྱུང་བར་འཛིན་པ་ཡིན་ནོ།།
 
 བྱེད་ལས་ཁྱད་པར་དུ་འཕགས་པས་བསོད་ནམས་དཔག་མེད་འབྱུང་རིགས་པ་ནི། གཞན་ཡང་འགྲོ་བ་མ་ལུས་པ་ཀུན་གྱི་གནས་སྐབས་མཐོ་རིས་ཀྱི་དགའ་བ་དེ་དང་མཐར་ཐུག་ཐར་བ་མཆོག་གི་བདེ་བ་དང་ཡིད་བདེ་འབྱུང་བའི་རྒྱུ་བྱེད་ཅིང༌།་སེམས་ཅན་མཐའ་དག་གི་འཁོར་བ་དང་ངན་སོང་གི་སྡུག་བསྔལ་དང་ཡིད་མི་བདེ་བའི་ནད་མ་ལུས་པ་སེལ་བའི་རྩི་སྨན་ཆེན་པོར་གྱུར་པ། ཕོངས་པ་ཐམས་ཅད་སེལ་ཞིང་དགོས་འདོད་མ་ལུས་པ་འབྱུང་བའི་ཡིད་བཞིན་གྱི་ནོར་བུ་རིན་ཐང་ཆེན་པོ་ལྟ་བུའི་བྱང་ཆུབ་ཀྱི་སེམས་ཀྱི་བསོད་ནམས་གང་ཡིན་པ་དེ་ལ་གྲངས་དང་ཚད་ཇི་ལྟར་གཞལ་གྱིས་ལང་སྟེ་མི་ལང་བས་གྲངས་དང་ཚད་མེད་པའི་བསོད་ནམས་ཐོབ་པ་སྟེ། དཔས་བྱིན་གྱིས་ཞུས་པ་ལས། །རིན་ཆེན་སེམས་ཀྱི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་བཀང་སྟེ། །དེ་ནི་དེ་བས་ལྷག་པར་འགྱུར། ཞེས་དང༌། བྱང་ཆུབ་སེམས་འགྲེལ་ལས་ཀྱང་། །བྱང་ཆུབ་སེམས་ནི་བསྐྱེད་ཙམ་གྱིས། །བསོད་ནམས་ཕུང་པོ་ཉེར་བསགས་པ། །དེ་ལ་གལ་ཏེ་གཟུགས་ཡོད་ན། །ནམ་མཁའི་ཁམས་སུ་ཤོང་མི་འགྱུར། །།སྐྱེས་བུ་གང་ཞིག་སྐད་ཅིག་ཙམ། །བྱང་ཆུབ་སེམས་ནི་སྒོམ་བྱེད་པ། །དེ་ཡི་བསོད་ནམས་ཕུང་པོ་ནི། །རྒྱལ་བས་ཀྱང་ནི་བགྲང་མི་སྤྱོད། །ཅེས་སོ། །འགྲེལ་པ་འགའ་ཞིག་ཏུ་འདི་མན་ཆད་འཇུག་སེམས་ཀྱི་ཕན་ཡོན་དུ་འཆད་ལ། འགྲེལ་ཆེན་དུའང་དཔས་བྱིན་གྱིས་ཞུས་པའི་ལུང་དེ་འཇུག་སེམས་ཀྱི་ཕན་ཡོན་བསྟན་པ་ལ་སྦྱར་དགོས་གསུངས་སོ། །གང་ལྟར་ཡང་འདིས་བྱང་ཆུབ་ཀྱི་སེམས་དེ་ཉིད་མངོན་མཐོ་དང་ངེས་ལེགས་ཀྱི་རྒྱུར་བསྟན་ཏོ། །
 
 ག ཉིས་པ་འཇུག་པའི་ཕན་ཡོན་རིགས་པས་སྒྲུབ་པ་ནི། ཕན་པར་བསམ་པ་སོགས་ཏེ། དེ་ལ། །འཇུག་སེམས་ལས་ཕན་ཡོན་བྱུང་བའི་འཐད་པ་བསྟན་པ་ནི། ཕན་པར་བསམ་པ་བྱམས་པའི་སེམས་ཙམ་པྱིས་ཀྱང་བྱེ་བ་ཁྲག་ཁྲིག་གི་ཞིང་ན་མཆོད་པ་ཇི་སྙེད་ཡོད་པས་སངས་རྒྱས་རྣམས་ལ་མཆོད་པ་ལས་ཁྱད་པར་དུ་འཕགས་པར། ཏིང་འཛིན་རྒྱལ་པོ་ལས། བྱེ་བ་ཁྲག་ཁྲིག་གཏམས་པའི་ཞིང་དག་ན། །མཆོད་པ་རྣམ་མང་དཔག་མེད་ཅི་ཡོད་པ། །སྐྱེས་མཆོག་རྣམས་ལ་ཉིན་རེར་རྟག་མཆོད་པས། །བྱམས་པའི་སེམས་ལ་གྲངས་དང་ཆར་མི་ཕོད། ཅེས་གསུངས་ན་སེམས་ཅན་མ་ལུས་པ་ཐམས་ཅད་ཀྱི་བླ་ན་མེད་པའི་བདེ་བ་སྒྲུབ་པའི་དོན་དུ་སྦྱོར་བའི་སྒོ་ནས་སྤྱོད་པ་ཉམས་ལེན་ལ་བརྩོན་པ་ཆེན་པོས་འབད་པའི་འཇུག་པ་སེམས་བསྐྱེད་ལ་བསོད་ནམས་ཁྱེད་འཕགས་འབྱུང་བ་སྨོས་ཅི་དགོས་ཞེས་འཆད་པའམ།ཡང་ན་འགྲོ་བ་ཐམས་ཅད་བསྐྱབ་པའི་ཕྱིར་སངས་རྒྱས་སུ་གྱུར་ཅིག་ཅེས་ཕན་པར་བསམ་པ་སྨོན་པ་ཟབ༌བསེམས་བསྐྱེད་ཙམ་གྱིས་ཀྱང་སངས་རྒྱས་རྣམས་ལ་ཞིང་ཁམས་ཐམས་ཅད་རིན་ཆེན་སྣ་བདུན་གྱིས་བཀང་སྟེ་མཆོད་པ་ལས་བསོད་ནམས་ཁྱད་པར་དུ་འཕགས་པར། དཔས་བྱིན་གྱིས་ཞུས་པ་ལས། །གང་གཱའི་བྱེ་མའི་གྲངས་སྙེད་ཀྱི། །སངས་རྒྱས་ཞིང་ཀུན་མི་གང་གིས། །རིན་ཆེན་བདུན་གྱིས་ཡོངས་བཀང་སྟེ། །འཇིག་རྟེན་མགོན་ལ་ཕུལ་བ་བས། །གང་གིས་ཐལ་མོ་སྦྱར་བྱས་ཏེ། །བྱང་ཆུབ་ཏུ་ནི་སེམས་བསྐྱེད་ན། །མཆོད་པ་འདི་ནི་ཁྱད་འཕགས་ཏེ། །དེ་ལ་མཐའ་ནི་མ་མཆིས་སོ། །ཞེས་དང༌། བློ་གྲོས་མི་ཟད་པས་བསྟན་པ་ལས། གསུམ་པོ་འདི་དག་ནི་མཆོད་པ་བླ་ན་མེད་པ་སྟེ། བྱང་ཆུབ་ཏུ་སེམས་བསྐྱེད་པ་དང་ཞེས་སོགས་གསུངས་ན། སེམས་ཅན་མ་ལུས་པ་ཐམས་ཅད་ཀྱི་སྡུག་བསྔལ་མཐའ་དག་བསལ་ནས་འཇིག་རྟེན་དང་འཇིག་རྟེན་ལས་འདས་པའི་བདེ་བ་ཐམས་ཅད་སྒྲུབ་པའི་དོན་དུ་སྦྱོར་བའི་སྒོ་ནས་བརྩོན་པའི་འཇུག་པ་སེམས་བསྐྱེད་ལ་བསོད་ནམས་ཁྱད་འཕགས་འབྱུང་བ་སྨོས་ཅི་༌༌༠༠དགོས་ཞེས་པ་སྟེ། སྔ་མ་ལྷག་པའི་བསམ་པས་སྨོན་པ་ཙམ་ལས་སྒྲུབ་པ་དང་བྲལ་ལ་ཕྱི་མ་སྦྱོར་བས་གཞན་དོན་ལ་དངོས་སུ་བརྩོན་པས་སོ་ཞེས་བཤུད་ཀྱང་འདྲའོ།།
 
 དོགས་པ་བསལ་ནས་རྒྱུ་མཚན་དེས་བསོད་ནམས་ཆེ་བར་སྒྲུབ་པ་ནི། གོང་གི་བདེ་དོན་བརྩོན་པ་ཞེས་པའི་དོགས་གཅོད་ལྟ་བུར། །ཕན་བདེ་སྒྲུབ་པ་དང་གནོད་པ་དང་སྡུག་བསྔལ་བསལ་བ་ལ་སེམས་ཅན་རང་རང་མཁས་པས་དེ་ལ་གཞན་གྱིས་བརྩོན་ག་ལ་དགོས་ཤེ་ན། དགོས་ཏེ། སེམས་ཅན་རྨོངས་པ་རྣམས་ལ་བསམ་པའི་སྒོ་ནས་སྡུག་བསྔལ་ལ་མི་འདོད་པའི་བློ་སྐྱེས་ནས་དེ་འདོར་བར་འདོད་༌༌པའི་སེམས་ཡོད་ཀྱང་ལས་འབྲས་ལ་རྨོངས་པའི་ཉོན་མོངས་པའི་དབང་གིས་བླང་དོར་བགྱི་བའི་ཐབས་ལ་མི་མཁས་པས་སྦྱོར་བའི་སྒོ་ནས་ཕྱིན་ཅི་ལོག་ཏུ་འཇུག་སྟེ། དཔེར་ན་བཀྲེས་པ་སོགས་ཀྱི་སྡུག་བསྔལ་ཞི་བའི་དོན་དུ་སེམས་ཅན་གྱི་སྲོག་གཅོད་པར་བྱེད་པ་དང་ནོར་ཕྱུག་པར་འདོད་ནས་མ་བྱིན་པར་ལེན་པ་ལྟ་བུ་དམྱལ་བ་དང་ཡི་དྭགས་སོགས་ཀྱི་སྡུག་བསྔལ་འབྱུང་བའི་རྒྱུ་སྡིག་པ་མི་དགེ་བ་ཉིད་ལ་མངོན་པར་རྒྱུག་པ་སྟེ་དེ་ཁོ་ན་ལག་ལེན་ལ་འདེབས་པའམ་དང་དུ་ལེན་པར་བྱེད་པ་ནི་ཕྱེ་མ་ལེབ་མེ་ལྕེ་ལ་རྒྱུག་པ་བཞིན་ནོ། །དེ་བཞིན་དུ་བསམ་པའི་སྒོ་ནས་མཐོ་རིས་དང་ཐར་བའི་བདེ་བ་ཐོབ་པར་འདོད་ཀྱང་དེ་སྒྲུབ་པའི་ཐབས་ཀྱི་བླང་དོར་ལ་རྨོངས་ཤིང་གཏི་མུག་པར་གྱུར་པས་སྦྱོར་བའི་སྒོ་ནས་བདེ་བ་འབྱུང་བའི་རྒྱུ་དགེ་བ་སྤངས་ཏེ་སྡུག་བསྔལ་གྱི་རྒྱུ་མི་དགེ་བ་འབའ་ཞིག་ལག་ལེན་དུ་བསྟར་ནས་རང་གི་བདེ་བ་དགྲ་ལྟར་དུ་༌་འཇོམས་པར་བྱེད་དོ། །འདི་ནི་བདེ་སྡུག་གི་རྒྱུའི་བླང་དོར་ལ་ཕྱིན་ཅི་ལོག་ཏུ་ཞུགས་པ་སྟེ་བསམ་པ་དང་སྦྱོར་བ་ཕྱིན་ཅི་ལོག་ཏུ་གྱུར་པའམ་ཞེ་འདོད་དང་ལག་ལེན་ཕྱིན་ཅི་ལོག་ཏུ་གྱུར་པའོ། །འཇུག་སེམས་རྒྱུད་ལྡན་གྱི་རྒྱལ་སྲས་རྣམས་ཀྱིས་བྱམས་བརྩེའི་སྒོ་ནས་གཞན་གྱི་སྡིག་སྡུག་བསལ་བ་དང་ཕན་བདེ་སྒྲུབ་པ་ལ་འཇུག་པ་ལྟར་སྐྱེ་བོ་ཕལ་བ་རྣམས་ཀྱི་རང་ཉིད་ལའང་བྱམས་སེམས་ཀྱིས་ཕན་བདེ་སྒྲུབ་མི་ནུས་ལ། དེར་མ་ཟད་རང་ཉིད་ཕན་བདེ་མ་ཡིན་པའམ་སྡིག་སྡུག་ལའང་སྦྱོར་བར་བྱེད་དེ། མདོ་སྡེའི་རྒྱན་ལས། ཇི་ལྟར་བརྩེ་བདག་བདེ་དང་ཕན་ཕྱིར་སྦྱོར། །སེམས་ཅན་གཞན་ལ་བྱམས་འདོད་དེ་ལྟར་ནི། །སྐྱེ་བོ་བདག་ལའང་བྱམས་པར་མི་འདོད་ན། །རབ་སྡུག་སྐྱེ་བོ་གཞན་བརྟེན་སྨོས་ཅི་དགོས། །ཞེས་སོ། །
 
 རྒྱུ་མཚན་དེའི་ཕྱིར་བདེ་སྡུག་གི་ཐབས་ལ་རྨོངས་པའི་སེམས་ཅན་གང་ཞིག་ཅེས་སམ་འགྲེལ་ཆེན་ལྟར་ན་རྒྱུ་མེད་པར་སེམས་ཅན་ལ་བརྩེ་བའི་བྱང་སེམས་གང་ཞིག་བདེ་བའི་རྒྱུ་དགེ་བ་ལ་རྒྱབ་ཀྱིས་ཕྱོགས་ནས་སྤངས་པའི་ཕྱིར་བདེ་བས་ཕོངས་པ་དང༌། སྡུག་བསྔལ་གྱི་རྒྱུ་སྡིག་པ་མི་དགེ་བ་དུ་མ་སྒྲུབ་པ་ལ་རང་གི་ངང་གིས་མངོན་པར་ཕྱོགས་ནས་ཞུགས་པའི་ཕྱིར་སྡུག་བསྔལ་བརྒྱ་ཕྲག་མང་པོ་དང་ལྡན་པའི་སེམས་ཅན་དེ་དག་རྣམས་ལས། བདེ་བས་ཕོངས་པ་རྣམས་ལ་བྱམས་པ་ཆེན་པོའི་སྒོ་ནས་མཐོ་རིས་དང་ཐར་བའི་བདེ་བ་ཀུན་གྱིས་ལུས་སེམས་ཚིམ་པར་བྱེད་པ་དང་། སྡུག་བསྔལ་མང་པོ་དང་ལྡན་པ་རྣམས་ལ་སྙིང་རྗེ་ཆེན་པོའི་སྒོ་ནས་འཁོར་བ་དང་ངན་སོང་གི་སྡུག་བསྔལ་གྱི་ཟུག་རྔུ་ཐམས་ཅད་རྒྱུན་གཅོད་པར་བྱེད་ཅིང་། 
 
 བདེ་སྡུག་གི་རྒྱུའི་བླང་དོར་ལ་རྨོངས་པ་རྣམས་ལ་ཤེས་རབ་ཆེན་པོའི་སྒོ་ནས་འདི་ནི་བྱ་འོས་སོ་འདི་ནི་བྱ་མི་འོས་སོ་ཞེས་པ་ལྟ་བུ་སོགས་བླང་དོར་གྱི་གནས་ཕྱིན་ཅི་མ་ལོག་པ་ཚུལ་༌༌་བཞིན་དུ་བསྟན་ནས་དགེ་སྡིག་གི་འདོར་ལེན་ལ་རྨོངས་པའི་གཏི་མུག་ཀྱང་ནི་སེལ་བར་བྱེད་པའི་བྱེད་ལས་ཅན་གྱི་བྱང་ཆུབ་ཀྱི་སེམས་དེ་དང་ཕན་ཡོན་གྱི་སྒོ་ནས་དགེ་བ་མཚུངས་པ་ག་ལ་ཡོད་དེ་མེད་ལ། གནོད་པ་བཟློག་ཅིང་ཕན་བདེ་སྒྲུབ་པའི་སྒོ་ནས་ཕན་འདོགས་བྱེད་པའི་དེ་འདྲའི་བཤེས་སམ་གྲོགས་ཀྱང་ག་ལ་ཡོད་དེ་མེད་ཅིང་། འཕྲལ་ཡུན་ཀུན་ཏུ་ཡིད་དུ་འོང་པའི་དགའ་བདེ་ཁྱད་པར་ཅན་སྐྱེད་པའི་བསོད་ནམས་དགེ་བའི་ཚོགས་དེ་དང་འདྲ་བའང་ག་ལ་ཡོད་དེ་མེད་པས་ན་བྱང་ཆུབ་ཀྱི་སེམས་དེ་སྐྱེད་པ་དང་སྲུང་བ་ལ་ཅི་ནས་ཀྱང་འབད་པར་བྱ་རིགས་སོ། །༈དེ་ལྟར་བྱམས་པ་ཆེན་པོ་ཞེས་སོགས་སྨོས་པའང་བྱང་ཆུབ་ཀྱི་སེམས་ཀྱིས་ཀུན་ནས་བསླངས་པའི་བྱམས་པ་དང་སྙིང་རྗེ་སོགས་ལ་གོ་དགོས་ཏེ་འཇུག་པ་སེམས་བསྐྱེད་ཀྱི་ཕན་ཡོན་འཆད་པའི་སྐབས་ཡིན་གྱི་བྱམས་སོགས་ཀྱི་ཕན་ཡོན་བསྟན་པ་མིན་པས་སོ། །ཡང་ན་བྱམས་པ་དང་སྙིང་རྗེ་སོགས་མི་སྨོས་པར་འཇུག་པ་བྱང་ཆུབ་ཀྱི་སེམས་ཀྱི་སྒོ་ནས་བདེ་བས་ཕོངས་པ་རྣམས་བདེ་བས་ཚིམ་པ་དང་སྡུག་བསྔལ་དང་ལྡན་པའི་སྡུག་བསྔལ་སེལ་བར་བྱེད་པ་དང་རྨོངས་པའི་གཏི་མུག་ཀྱང་སེལ་བར་བྱེད་ཅེས་སྦྱར་ན་ལེགས་སོ། །དེ་ལྟར་འཇུག་སེམས་ནི་སྨོན་སེམས་ལས་ཀྱང་ཕན་ཡོན་ཆེ་མོད། འོན་ཀྱང་འཇུག་པའི་སྡོམ་པ་ནི་སོ་སོ་སྐྱེ་བོ་ལ་མི་སྐྱེའོ་སྙམ་ན། དེ་ལྟ་བུའི་ཞུམ་པ་བསལ་བ་ནི། བསླབ་བཏུས་ལས་ཅི་སར་མ་ཆུད་པ་ལ་ཡང་བྱང་ཆུབ་སེམས་དཔའི་སྡོམ་པའི་དབང་དུ་བྱ་བ་ཡོད་དམ་མེད་ཅེས་བྱ་ན་ཡོད་པར་བྱ་སྟེ་ཞེས་གསུངས་ནས། དེའི་སྒྲུབ་བྱེད་དུ་ནམ་སྙིང་གི་མདོ་ལས་རྙེད་བཀུར་གྱི་ཕྱིར་རྩ་ལྟུང་འབྱུང་བར་གསུངས་པ་དང་། ས་བཅུ་པའི་མདོར་ས་དང་པོར་གནས་པ་ལ་རྩ་ལྟུང་མི་འབྱུང་བར་གསུངས་ཕ་སོགས་དྲངས་ནས་བསྒྲུབས་ལ། སོ་སྐྱེ་འགའ་ཞིག་ལ་བྱང་སྡོམ་སྐྱེ་ཡང་རྟེན་དམན་པ་བུད་མེད་ལྟ་བུ་ལ་དེ་མི་སྐྱེ་སྙམ་ན། བྱང་ཆུབ་སེམས་དཔའི་སོ་སོ་ཐར་བ་དྲངས་ནས་དེ་ལའང་དེ་སྐྱེ་བར་བསྟན་ཏོ།། 
 
 སེམས་བསྐྱེད་རྒྱུད་ལྡན་གྱི་གང་ཟག་གི་ཆེ་བ་བཤད་པ།གསུམ་པ་སེམས་བསྐྱེད་རྒྱུད་༣་གྱི་གང་ཟག་གི་ཆེ་བ་བཤད་པ་ནི། ཕན་བཏགས་ལན་ལྡོན་སོགས་ཏེ། དེ་ལ། བསྔགས་འོས་མཆོག་ཏུ་བསྟན་པ་ནི། སྔར་སྡུག་བསྔལ་ཞིང་ཉམ་ཐག་པའི་སྐབས་ལྟ་བུར་ཕན་བཏགས་པ་ལ་ཕྱིས་འདིས་བདག་ལ་དེའི་ཚེ་ཕན་བཏགས་སོ་ཞེས་ཕན་ལན་ལྡོན་པ་གང་ཡིན་པ་དེ་ལ་ཡང་འཇིག་རྟེན་ན་འདི་ནི་བྱས་པ་ཤེས་ཤིང་དྲིན་དུ་གཟོ་བའི་སྐྱེས་བུ་ཡ་རབས་ཡིན་ནོ་ཞེས་རེ་ཞིག་སྟེ་ཐོག་མར་བསྔགས་ང་ར་འོས་པ་ཡིན་ན། སྔར་ཕན་བཏགས་པ་སོགས་ཀྱི་སྒོ་ནས་དྲིན་ཅི་ཡང་མེད་ཅིང་ཕན་འདོགས་གྱིས་ཤིག་ཅེས་སུས་ཀྱང་གསོལ་བ་བཏབ་སྟེ་མ་བཅོལ་ཡང་། ཐེག་ཆེན་གྱི་རིགས་དང་ལྡན་པ་རྣམས་ནི་རང་བཞིན་གྱི་སྙིང་རྗེ་ཆེན་པོ་ལ་སོགས་པའི་ཡོན་ཏན་དང་ལྡན་པ་ཉིད་ཡིན་ཕྱིར་སྙིང་རྗེ་ཆེན་པོ་ནས་ཡིད་དབང་མེད་དུ་དྲངས་ནས་ལན་དང་རྣམ་སྨིན་སོགས་གང་ལའང་ལྟོས་པ་མེད་པ་སེམས་ཅན་ཐམས་ཅད་ལ་ཉེ་རིང་མཉམ་པ་ཉིད་དུ་བལྟས་ནས་ལེགས་པར་ཕན་འདོགས་ཤིང་བདེ་དགེ་འབའ་ཞིག་ལ་སྦྱོར་བར་བྱེད་པ་ཡི་བྱང་ཆུབ་སེམས་དཔའ་གང་ཡིན་པ་དེ་དག་ནི་འགྲོ་བ་ལྷ་དང་མིར་བཅས་པ་ཐམས་ཅད་ཀྱིས་ཆེས་ཆེར་བསྔགས་འོས་ཡིན་པ་སྨོས་ཅི་དགོས་ཞེས་པའོ། །དེ་ལྟར་བསྔགས་འོས་པར་མ་ཟད་ཕྱག་མཆོད་སོགས་ཀྱང་བྱ་འོས་སོ་ཞེས་ཀྱང་བཤད་དོ།།
 
 སྦྱིན་བདག་མཆོག་ཏུ་བསྟན་པ་ནི། ཡུལ་དམན་པ་འགྲོ་བ་ཉུང་ཟད་དེ་བརྒྱ་ཕྲག་སོགས་གྲངས་དང་ཚད་དུ་བཅད་པ་འགའ་ཞིག་ལ། སྦྱིན་རྒྱུའི་རྫས་དམན་པ་ལོ་ཟླ་དུས་ཚིགས་སོགས་ཀྱི་སྐབས་ནར་མའི་སྟེ་རྒྱུན་པར་ལོངས་སྤྱོད་རྒྱུའི་ཁ་ཟས་ཕལ་བ་ཙམ་སྦྱོར་ཞིང་སྟེར་བ་དང་། དུས་དམན་པ་དུས་ཐམས་ཅད་དུ་མ་ཡིན་པར་སྐད་ཅིག་སྟེ་ཡུན་ཐུང་ངུ་ཙམ་ཞིག་ལ། ཡོ་བྱད་དམན་པ་གོས་རིན་སོགས་ཀྱི་ཡོན་འབུལ་གྱ་ནོམ་པ་ཅི་ཡང་མེད་པར་ཟས་གཅིག་པུ་ཙམ་སྦྱིན་པར་བྱེད་པ་དང་སྦྱོར་བ་དམན་པ་གུས་པ་དང་དུ་བབཀུར་སྟི་ལྟ་བུ་ཅི་ཡང་མེད་པར་བརྡུང་བརྡེག་སོགས་བཙན་ཐབས་ཀྱི་སྒོ་ནས་གྲལ་གྱི་ནང་དུ་འདུག་ཏུ་བཅུག་ནས་བརྙས་ཤིང་མཐོ་འཚམས་པར་བྱེད་པ་དང་བཅས་པས། ཕན་འདོགས་ཆུང་ཞིང་དམན་པ་ཉིན་ཕྱེད་ཙམ་འགྲངས་པར་བྱེད་པའི་སྦྱིན་བདག་ལྟ་བུ་ལ་ཡང་འདི་ནི་དགེ་བ་ཆེན་པོ་བྱེད་པ་ཡིན་ནོ་ཞེས་འཇིག་རྟེན་ན་སྐྱེ་བོ་དུ་མས་བསྟོད་ཅིང་བཀུར་བར་འོས་པ་ཡིན་ན། ཡུལ་སྤྱི་ཆེ་བ་སེམས་ཅན་གྲངས་དང་ཚད་འདི་ཙམ་ཞེས་བཟུང་དུ་མེད་པའི་མཐའ་ཡས་པ་རྣམས་ལ། དུས་ཚད་ཆད་པ་མེད་པ་ཡུན་རིང་པོ་སྲིད་པ་ཇི་སྲིད་ཀྱི་བར་དུ། སྦྱིན་བྱའི་དངོས་པོ་ཁྱད་པར་ཅན་བདེ་བར་གཤེགས་ཀྱི་ཟག་པ་མེད་པའི་བདེ་བ་བླ་ན་མེད་པ་སྟེར་ཞིང༌། ཕན་འདོགས་ཁྱད་པར་ཅན་རང་རང་གི་ཡིད་ལ་གང་བསམ་ཞིང་མངོན་པར་འདོད་པའི་དོན་མཐའ་དག་རྫོགས་པར་བྱེད་པ། བསམ་སྦྱོར་ཁྱད་པར་ཅན་རྟག་ཏུ་བརྩེ་ཞིང་གུས་ལ་སྙན་པར་སྨྲ་བ་དང་བཅས་པས་སྦྱིན་པར་བྱེད་པའི་སྦྱིན་བདག་ཆེན་པོ་བྱང་ཆུབ་སེམས་དཔའ་རྣམས་བསྟོད་ཅིང་བཀུར་འོས་ཡིན་པ་ལྟ་ཞིག་སྨོས་ཅི་དགོས་ཞེས་པའོ། །
 
 གོང་གི་བདེ་བར་གཤེགས་ཀྱི་བདེ་བ་བླ་ན་མེད། །ཅེས་པའི་དོད་དུ། རྒྱ་དཔེར། མཁའ་དང་སྐྱེ་བོ་ཡོངས་ཟད་མི་ཟད་པར། །།ཞེས་ཡོད་དེ། ནམ་མཁའ་ལ་མཐའ་མེད་པ་བཞིན་དུ་སྐྱེ་བོ་ལའང་མཐའ་མེད་ལ། ནམ་མཁའི་ཁམས་དང་སྐྱེ་བོ་ཐམས་ཅད་ཡོངས་སུ་ཟད་ཀྱི་བར་དུ་སྦྱིན་བྱའི་དངོས་པོའང་མི་ཟད་པར་སྦྱིན་པར་བྱེད་དོ་ཞེས་པའོ། །སྦྱིན་བདག་ཆེན་པོ་ཞེས་པའི་དོན་ནི་སྲེད་མེད་ཀྱི་བུས་ཞུས་པ་ལས། དངོས་པོ་སྦྱིན་པར་བྱ་བ་གང་ལ་དེ་གཏོང་བའི་སེམས་མི་སྐྱེ་བ་དང༌། ཞེས་པ་ནས། བདག་གི་ལུས་འདི་ཡང་སེམས་ཅན་ཐམས་ཅད་ལ་སྦྱིན་ཞིང་ཡོངས་སུ་གཏོང་ན་ཕྱི་རོལ་གྱི་དངོས་པོ་རྣམས་ལྟ་ཅི་སྨོས་ཀྱི་སེམས་ཅན་གང་དང་གང་ལ་ཅི་དང་ཅི་དགོས་པར་འགྱུར་བ་དེ་དང་དེ་དག་སྦྱིན་ནོ་ཞེས་སོགས་དང༌།ཡང་ན་རང་གི་ལག་པ་ནས་མགོ་སོགས་ཀྱི་བར་གཏོང་ན་ཕྱི་རོལ་གྱི་ནོར་དང་འབྲུ་དང་ས་ལེ་སྦྲམ་དང་བདངུལ་སོགས་མང་དུ་སྨོས་ནས་དེ་དག་ལྟ་ཅི་སྨོས་ཞེས་རྒྱས་པར་གསུངས་པ་ལྟར་ཡིན་ལ། ཆོས་ཡང་དག་པར་སྡུད་པར་ཡང་། སྦྱིན་པ་གང་སེམས་ཅན་རྣམས་ལ་གནོད་པ་དང་ཕོངས་པར་འགྱུར་བ་དེ་མ་གཏོགས་པར་བྱང་ཆུབ་སེམས་དཔའ་དག་སེམས་ཅན་རྣམས་ལ་མི་སྦྱིན་པ་གང་ཡང་མེད་པ་འདི་ནི་བྱངལཆུབ་སེམས་དཔའ་རྣམས་ཀྱི་གཏོང་བ་ཞེས་བྱའོ། །ཞེས་དང༌། མདོ་རྒྱན་ལས་ཀྱང༌། བྱང་ཆུབ་སེམས་དཔའི་ལུས་དང་ལོངས་སྤྱོད་དག ། གཞན་ལ་མི་སྦྱིན་པ་ནི་ཡོང་མེད་དོ། ། ཕན་འདོགས་རྣམ་པ་གཉིས་ཀྱིས་གཞན་སྨིན་བྱེད། །མཉམ་པར་སྦྱིན་པའི་ཡོན་ཏན་ངོམས་མི་འགྱུར། །ཞེས་གསུངས་ཏེ། མཉམ་པར་སྦྱིན་ཞེས་པ་ནི། ལྷག་བསམ་བསྐུལ་བར། ང་ནི་ཡོན་གནས་འདམ་པ་་ལ་གཏོང་བ་ཕུན་སུམ་ཚོགས་པ་ཞེས་མི་སྨྲའོ་ཞེས་པ་ལྟར་ཏེ་ཡུལ་དུས་མི་འདམ་པར་མཉམ་པར་སྦྱིན་པའོ།།
 
 ཕན་གནོད་ཀྱི་ཞིང་གི་མཆོག་ཏུ་བསྟན་པ་ནི། སེམས་ཅན་བླུན་པོ་གང་ཞིག་སྨོས་མ་ཐག་པའི་ཡོན་ཏན་དང་ལྡན་པ་དེ་འདྲའི་རྒྱལ་སྲས་ཕན་བདེའི་དངོས་པོ་མཐའ་དག་སྦྱིན་པར་བྱེད་པའི་སྦྱིན་བདག་ཆེན་པོ་བླ་ན་མེད་པ་ལ་སྡིག་ཏོའི་བསམ་པ་དང་བཅས་པས་དངོས་སུ་ལུས་ངག་གིས་གནོད་པ་བྱེད་པ་ལྟ་ཞོག་གལ་ཏེ་ཁོང་ཁྲོ་སོགས་ཀྱིས་བསླངས་ཏེ་སྐུར་བ་འདེབས་འདོད་དང་གནོད་པ་བྱེད་འདོད་ཀྱི་ངན་སེམས་ཙམ་སྐྱེད་པར་བྱེད་པ་དེ་ནི་སྡིག་པ་ཚབས་པོ་ཆེ་ཡིན་ཏེ། ངན་སེམས་བསྐྱེད་པའི་སྐད་ཅིག་གི་གྲངས་ཇི་སྙེད་ཡོད་པ་དེའི་གྲངས་ཇི་ལྟ་བ་བཞིན་གྱི་བསྐལ་བར་ནི་གང་བདག་ཉིད་ངན་པ་དེ་མནར་མེད་པ་སོགས་ཀྱི་དམྱལ་བ་སྡུག་བསྔལ་ཆེན་པོ་མི་བཟད་པ་མྱོང་ཞིང་གནས་པར་འགྱུར་རོ་ཞེས་ཐུབ་པ་ཆེན་པོས་གསུངས་ཏེ། རབ་ཏུ་ཞི་བ་རྣམ་པར་ངེས་པ་ཆོ་འཕྲུལ་གྱི་མདོ་ལས། །འཇམ་དཔལ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་ཁོང་ཁྲོ་བའམ་བརྙས་པའི་སེམས་བསྐྱེད་ན་དེ་སྙེད་ཀྱི་སེམས་ཅན་དམྱལ་བར་གནས་པར་གོ་ཆ་བགོ་བར་བྱའོ། །འཇམ་དཔལ་བྱང་ཆུབ་སེམས་དཔའ་ལ་སྐུར་བ་བཏབ་པ་མ་གཏོགས་པ་བྱང་ཆུབ་སེམས་དཔའ་ལས་གཞན་གང་གིས་ཀྱང་ལོག་པར་ལྟུང་བར་བྱེད་མི་ནུས་སོ། །འཇམ་དཔལ་འདི་ལྟ་སྟེ་དཔེར་ན་ནོར་བུ་རིན་པོ་ཆེ་རྡོ་རྗེ་ནི་རྡོ་རྗེ་ཉིད་མ་གཏོགས་པ་ཤིང་ངམ་བོང་བའམ་དབྱུག་པའམ་རྡོ་བའམ་མཚོན་ཆས་བཅག་པར་མི་ནུས་སོ། །འཇམ་དཔལ་དེ་བཞིན་དུ་བྱང་ཆུབ་སེམས་དཔའ་ཡང་བྱང་ཆུབ་སེམས་དཔའ་ལ་སྐུར་བ་བཏབ་པ་མ་གཏོགས་པར་ལས་གཞན་གྱིས་ལོག་པར་ལྟུང་བར་བྱེད་མི་ནུས་སོ་ཞེས་གསུངས། །འོ་ན་འཇིག་རྟེན་གསུམ་ན་དེ་ལས་ལྷག་པ་མེད་པའི་དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་སེམས་ཀྱི་སྐད་ཅིག་གི་གྲངས་དང་མཉམ་པའི་བསྐལ་བར་མནར་མེད་དུ་གནས་དགོས་པར་མ་བཤད་པས་འདིར་དེ་ཙམ་ཉེས་པ་ཆེ་བ་ཅི་ཡིན་ཞེ་ན། སངས་རྒྱས་ནི་བྱམས་པ་བསྒོམ་པ་རྫོགས་པས་དེ་ལ་སུས་ཀྱང་མཚོན་གྱིས་བསྣུན་པ་སོགས་ཀྱིས་གནོད་མི་ནུས་པས་གནོད་པར་བསྟན་པ་ནི་དྲང་དོན་ཡིན་པར་འགྲེལ་ཆེན་དུ་གསུངས་ལ། བྱང་སེམས་ལ་གནོད་པ་བྱས་པ་ནི་སངས་རྒྱས་རྒྱུ་དང་བཅས་པ་དང་ལྷར་བཅས་འཇིག་རྟེན་གྱི་ཕན་བདེའི་རྒྱུ་བཅོམ་པས་ཉེས་པ་དེ་བས་ཀྱང་ཆེ་སྟེ། དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་མདོ་ལས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་ཁྲོས་ནས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཐམས་ཅད་བཙོན་ར་མུན་ནག་ཏུ་བཅུག་པ་བས་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཁྲོས་ཏེ་བྱང་ཆུབ་སེ་མས་དཔའ་ལ་རྒྱབ་ཀྱིས་ཕྱོགས་ཏེ་འདུག་ནས་མ་རུངས་པ་འདི་ལ་མི་བལྟའོ་ཞེས་ཟེར་ན་འདི་ནི་དེ་བས་སྡིག་པ་ཆེས་གྲངས་མེད་པ་སྐྱེད་དོ། །འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་འཛམ་བུའི་གླིང་གི་སེམས་ཅན་ཐམས་ཅད་ཀྱི་བདོག་པ་ཐམས་ཅད་ཕྲོགས་པ་བས་གཞན་གང་གིས་བྱང་ཆུབ་སེམས་དཔའ་ཇི་ལྟ་བུ་ཡང་རུང་བ་ལ་སྨད་ན་འདི་ནི་དེ་བས་ཆེས་སྡིག་པ་གྲངས་མེད་པ་སྐྱེད་དོ། །ཞེས་དང་། ཡང་། །འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལས་གངྒཱའི་ཀླུང་གི་བྱེ་མ་སྙེད་ཀྱི་མཆོད་རྟེན་བཤིག་པའམ་བསྲེགས་ལ། ཡང་རིགས་ཀྱི་བུའམ་རིགས་ཀྱི་བུ་མོ་གང་ཞིག་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ལ་གནོད་སེམས་དང་ཐ་བ་དང་ཁོང་ཁྲོ་བའི་སེམས་བསྐྱེད་དེ་སྨྱོས་ཏེ་བརྒྱད་ན་ནི་དེ་བས་ཆེས་གྲངས་མེད་པའི་སྡིག་པ་སྐྱེ་བར་འགྱུར་རོ། །དེ་ཅིའི་ཕྱིར་ཞེ་ན་བྱང་ཆུབ་སེམས་དཔའ་ལས་འཁྲུངས་པ་ནི་སངས་རྒྱས་བཅོམ་ལྡན་འདས་སོ། །སངས་རྒྱས་ལས་བྱུང་བ་ནི་མཆོད་རྟེན་དང་བདེ་བའི་ཡོ་བྱད་ཐམས་ཅད་དང་ལྷའི་རིགས་ཐམས་ཅད་དོ། །བྱང་ཆུབ་སེམས་དཔའ་ལ་དམ་པ་མ་ཡིན་པར་བྱས་ན་སངས་རྒྱས་ཐམས་ཅད་ལ་དམ་པ་མ་ཡིན་པ་བྱས་པར་འགྱུར་རོ། །བྱང་ཆུབ་སེམས་དཔའ་ལ་དམ་པར་བྱས་ན་སངས་རྒྱས་ཐམས་ཅད་ལ་དམ་པར་བྱས་པར་འགྱུར་རོ་ཞེས་སོགས་གསུངས་སོ། །དེ་ལྟར་ཡུལ་ཁྱད་པར་ཅན་བྱང་སེམས་ལ་གནོད་པའི་སེམས་དང་དེས་བསླངས་པའི་གནོད་པ་ཅུང་ཟད་ཙམ་བྱས་པའང་སངས་རྒྱས་ཀྱི་རྒྱུ་ལ་གནོད་པ་བྱས་པ་ཡིན་པས་སྡིག་པའི་ནང་ནས་ཆེས་ལྕི་བ་ཕུལ་དུ་བྱུང་བ་ཡིན་པར་གསུང་རབ་དགོངས་འགྲེལ་དང་བཅས་པ་དུ་མ་ལས་གསུངས་པར་བཤད་དོ། །དེ་ནི་སྡིག་པའི་ཞིང་ངམ་གནོད་པའི་ཞིང་གི་མཆོག་ཏུ་བསྟན་པའོ། །།
 
 ངན་སེམས་ཀྱི་འབྲས་བུ་དེ་ལྟར་ཡིན་ན་གང་ཟག་གང་ཞིག་བྱང་སེམས་ལ་སེམས་དང་བ་སྐྱེད་པ་དེ་ལ་བསོད་ནམས་ཀྱི་འབྲས་བུ་ཇི་ཙམ་འབྱུང་ཞེ་ན། འོན་ཏེ་ཞེས་ཚིག་སྔ་མ་ལས་དམིགས་ཀྱིས་བསལ་བ་སྟེ། སྐྱེས་བུ་བློ་ལྡན་གང་ཞིག་བྱང་ཆུབ་སེམས་དཔའ་ལ་ཡིད་རབ་ཏུ་དང་བའི་སྒོ་ནས་དད་པ་སྐྱེད་པར་བྱེད་ན།། དད་པ་དེ་ཡི་འབྲས་བུ་ནི་གོང་དུ་བཤད་པའི་ངན་སེམས་ཀྱི་འབྲས་བུ་དེ་བས་ཀྱང་ཆེས་ལྷག་པར་འཕེལ་བ་སྐྱེ་སྟེ་དད་པའི་སེམས་ཀྱི་སྐད་ཅིག་ཇི་སྙེད་ཡོད་པ་དེ་བས་ཆེས་གྲངས་མེད་པའི་བསྐལ་བར་འབྲས་བུ་ཁྱད་པར་ཅན་མྱོང་བར་འགྱུར་ཏེ། ངེས་པ་དང་མ་ངེས་པར་འཇུག་པའི་ཕྱག་རྒྱའི་མདོ་ལས།འཇམ་དཔལ་གལ་ཏེ་ཡོངས་སུ་བརྟག་པ་ཉེ་བར་བཟུང་སྟེ་ཕྱོགས་བཅུའི་འཇིག་རྟེན་ཁམས་ཐམས་ཅད་ཀྱི་སེམས་ཅན་ཐམས་ཅད་ཀྱི་མིག་ལྟུང་བར་གྱུར་ལ་ཡང་ཡོངས་སུ་བརྟག་པ་ཉེ་བར་བཟུང་སྟེ་གལ་ཏེ་རིགས་ཀྱི་བུའམ་རིགས་ཀྱི་བུ་མོ་ལ་ལས་སེམས་ཅན་དེ་དག་ཐམས་ཅད་ལ་བྱམས་པའི་སེམས་ཀྱིས་དེ་དག་གི་མིག་བསྐྱེད་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་གང་གིས་ཐེག་པ་ཆེན་པོ་ལ་མོས་པའི་བྱང་ཆུབ་སེམས་དཔའ་ལ་དད་པའི་སེམས་ཀྱིས་ལྟ་ན་འདི་ནི་དེ་བས་བསོད་ནམས་ཆེས་གྲངས་མེད་པ་བསྐྱེད་དོ། །འཇམ་དཔལ་རིགས་ཀྱི་བུའམ་རིགས་ཀྱིབུ་མོ་གང་ལ་ལས་ཕྱོགས་བཅུའི་སེམས་ཅན་བཙོན་རར་བཅུག་པ་ཐམས་ཅད་བཙོན་ར་ནས་བཏོན་ཏེ་འཁོར་ལོས་སྒྱུར་བའི་བདེ་བའམ་ཚངས་པ་ཉིད་ཀྱི་བདེ་བ་ལ་བཀོད་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གཞན་གང་།གིས་ཐེག་པ་ཆེན་པོ་ལ་མོས་པ་ལ་དང་བའི་སེམས་ཀྱིས་ལྟ་འདོད་པར་གྱུར་ཅིང་དེའི་བསྔགས་པ་ཡང་བརྗོད་ན་འདི་ནི་དེ་བས་ཆེས་བསོད་ནམས་གྲངས་མེད་པ་སྐྱེད་དོ། །ཞེས་སོ། དེ་བཞིན་དུ་རབ་ཞི་རྣམས་ངེས་དང་དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱའི་མདོ་སོགས་ལས་ཀྱང་རྒྱས་པར་གསུངས་སོ། །འདི་ནི་དགེ་བའི་ཞིང་ངམ་བསོད་ནམས་ཀྱི་ཞིང་མཆོག་ཏུ་བསྟན་པའོ། །དེའང་ངན་སེམས་སུ་བསྐྱེད་པའི་ཉེས་དམིགས་བསྟན་པའི་སྒོ་ནས་དེ་སྤོང་དུ་གཞུག་པར་བྱ་བའི་ཕྱིར་སྔ་མ་བསྟན་ལ༑སེམས་དང་བའི་ཕན་ཡོན་བསྟན་པའི་སྒོ་ནས་དད་པ་སྐྱེད་དུ་གཞུག་པར་བྱ་བའི་ཕྱིར་ཕྱི་མ་བསྟན་པ་ཡིན་ནོ།།གང་ལ་ཕན་གནོད་བྱ་བའི་ཡུལ་གྱི་བྱང་སེམས་འདི་སྐྱེ་འཕགས་གང་གི་དབང་དུ་བྱས་པ་ཡིན་ཞེ་ན།བྱང་སེམས་སོ་སྐྱེའི་དབང་དུ་བྱས་པ་ཡིན་པར་བསླབ་བཏུས་སུ་གསུངས་ལ། དེར་མ་ཟད་ཐེག་པ་ཆེན་པོའི་རིགས་ལ་གནས་པ་སེམས་མ་བསྐྱེད་པའི་བྱང་ཆུབ་ཀྱི་སྐལ་བ་ཅན་ལའང་བརྙས་པ་སོགས་བསྲུང་དགོས་པར་ཡང་དེ་ཉིད་ལས་གསུངས་ལ། དེ་བཞིན་དུ་བྱང་སེམས་ཀྱིས་བྱང་སེམས་གཞན་ལ་བརྙས་པ་སོགས་བསྲུང་དགོས་པར། ལས་སྒྲིབ་རྣམ་པར་དག་པའི་མདོ་ལས་སྒྲིབ་པའི་སྒྲ་ནི་གནོད་པར་གསུངས་ཏེ། འཇམ་དཔལ་སྒྲིབ་པ་ཞེས་བྱ་བ་ནི་འདོད་ཆགས་སྒྲིབ་པ་ཞེ་སྡང་སྒྲིབ་པ་གཏི་མུག་སྒྲིབ་པ་སྦྱིན་པ་སྒྲིབ་པ་ཚུལ་ཁྲིམས་སྒྲིབ་པ་ཞེས་སོགས་དང༌། ཆོས་ཐམས་ཅད་འབྱུང་བ་མེད་པར་བསྟན་པ་ལས་ཀྱང་། བྱང་ཆུབ་སེམས་དཔའ་ལ་ལྟུང་བ་གླེང་ན་བྱང་ཆུབ་དང་རིང་བར་འགྱུར་རོ་ལས་ཀྱི་སྒྲིབ་པ་ཡང་ཡོངས་སུ་འཛིན་ཏོ། །ཕྲག་དོག་གིས་གླེང་ན་བྱང་ཆུབ་དང་རིང་བར་འགྱུར་རོ་སྤྱོད་ལམ་གྱིས་གླེང་ན་བྱང་ཆུབ་དང་རིང་བར་འགྱུར་རོ། །གལ་ཏེ་བྱང་ཆུབ་སེམས་དཔས་བྱང་ཆུབ་སེམས་དཔའ་ལ་དམན་པའི་འདུ་ཤེས་དང་བདག་ལ་རྒྱ་ཆེ་བའི་འདུ་ཤེས་བསྐྱེད་པ་བདག་སྨྲས་པ་དང་ལས་ཀྱི་སྒྲིབ་པ་འཛིན་ཏོ། །ཞེས་སོགས་གསུངས་སོ། །དེ་ལྟ་བུའི་ཡུལ་ཁྱད་པར་ཅན་ལ་ལོག་པར་སྒྲུབ་པའི་གནོད་ཀའགྱུར་སྤོང་སླ་བའི་ཐབས་མཆོག་ཏུ་གྱུར་པ་ནི་སེམས་ཅན་ཐམས་ཅད་ལ་སྟོན་པའི་འདུ་ཤེས་འཇོག་པ་འདི་ཡིན་ཏེ། འོད་སྲུང་གིས་ཞུས་པ་ལས། བཅོམ་ལྡན་འདས་བདག་དེང་སླན་ཆད་སེམས་ཅན་ཐམས་ཅད་ལ་སྟོན་པའི་འདུ་ཤེས་བསྐྱེད་པར་བགྱིའོ། །།དེ་ཅིའི་ཕྱིར་ཞེ་ན། །སེམས་ཅན་གང་ལ་བྱང་ཆུབ་ཏུ་ཡོངས་སུ་སྨིན་པའི་དབང་པོ་རྣམས་མཆིས་པ་དང་གང་ལ་མཆིས་པ་འཚལ་བར་འཇུག་པ་དེ་བདག་ཅག་ལ་མ་མཆིས་པའི་སླད་དུ་སྟེ་ཞེས་སོགས་གསོལ་བ་ལ། བཅོམ་ལྡན་འདས་ཀྱིས། འོད་སྲུང་ལེགས་སོ་ལེགས་སོ་ཚིག་འདི་ནི་ལེགས་པར་སྨྲས་པའོ། །འོད་སྲུང་ངས་དོན་གྱི་དབང་འདི་མཐོང་ནས་དགེ་སློང་དག་ངའམ་ང་དང་འདྲབས་གང་ཟག་གི་དྲོད་གཟུང་གིགང་ཟག་གིས་གང་ཟག་ལ་དྲོད་མི་གཟུང་ངོ༌། །དགེ་སློང་དག་གང་ཟག་ལ་དྲོད་གཟུང་ན་སྨྲས་པར་འགྱུར་བར་ཤེས་པར་གྱིས་ཤིག་ཅེས་ཁྱོད་ལ་དེ་ལྟ་བུའི་ཆོས་བསྟན་ཏེ་ཞེས་སོགས་གསུངས་ལ། རྣམ་པར་འཐག་པ་ཐམས་ཅད་བསྡུས་པ་ལས། གལ་ཏེ་བྱང་ཆུབ་སེམས་དཔས་བྱང་ཆུབ་སེམས་དཔའ་མཐོང་ནས་མཆོད་རྟེན་གྱི་འདུ་ཤེས་སམ་དེ་བཞིན་གཤེགས་པའི་འདུ་ཤེས་བསྐྱེད་པ་མ་གཏོགས་པ་འདུ་ཤེས་གཞན་བསྐྱེད་པར་མི་བྱའོ། །གཞན་དུ་གྱུར་ན་བྱང་ཆུབ་སེམས་དཔའ་བདག་ཉིད་ལ་རྨ་བྱུང་བར་འགྱུར་རོ། །དེ་ལ་དགོངས་ཏེ་དེ་བཞིན་གཤེགས་པ་མི་འཁྲུགས་པས་ཐུགས་དམ་བཞེས་པ། གལ་ཏེ་བདག་གིས་སེམས་དང་པོ་བསྐྱེད་པའི་བྱང་ཆུབ་སེམས་དཔའ་མཐོང་སྟེ་སངས་རྒྱས་ཀྱི་འདུ་ཤེས་མ་བསྐྱེད་ན་ངས་འཇིག་རྟེན་གྱི་ཁམས་དཔག་ཏུ་མེད་པ་རྣམས་ན་གང་དག་བཞུགས་པའི་སངས་རྒྱས་བཅོམ་ལྡན་འདས་ཐམས་ཅད་བསླུས་པར་གྱུར་ཅིག་ཅེས་བྱ་བ་ཡིན་ནོ་ཞེས་སོ། །ཐམས་ཅད་ལ་སྟོན་པའི་འདུ་ཤེས་འཇོག་དགོས་པའི་རྒྱུ་མཚན་གཞན་ཡང་བསླབ་བཏུས་ལས། གང་ལ་ངེས་པར་བྱང་ཆུབ་འཐོབ་པའི་མཚན་མ་ཡོད་པ་དེ་ལ་བརྙས་པ་ཤིན་ཏུ་བསྲུང་བར་བྱ་སྟེ་ཞེས་བ།སུངས་ལ།བྱང་ཆུབ་ཐོབ་པའི་མཚན་མ་གང་ཡིན་ན། །ས་དང་སོ་ཕག་ལས་ནི་རྩིགས་པ་ཡི། །རྒྱལ་བའི་མཚོད་རྟེན་དགའ་བཞིན་བྱས་པ་དང༌། །དེའི་ཕྱིར་ས་རྡུལ་ཕུང་བོ་དག་ལས་ཀྱང༌། །མྱ་ངམ་དགོན་པ་དག་ཏུ་བྱས་པ་དང༌། །བྱིས་པའི་རྩེ་མོར་དེ་དང་དེ་དག་ཏུ། །གང་གིས་རྒྱལ་བ་དེའི་ཕྱིར་མཆོད་རྟེན་དག །བྱེ་མ་ལས་ནི་ཕུང་པོར་བྱས་པ་ཡང་། །དེ་རྣམས་ཀྱིས་ཀྱང་བྱང་ཆུབ་ཐོབ་པར་འགྱུར། །ཞེས་དམ་ཆོས་པད་དཀར་ལས་གསུངས་པ་དེ་ལྟ་བུ་ཡིན་པར་གསུངས་པ། ཡང་བསླབ་བཏུས་སུ།།བྱང་ཆུབ་ཏུ་སེམས་མ་བསྐྱེད་པའི་སེམས་ཅན་བྱང་ཆུབ་ཀྱི་སྐལ་བ་ཅན་ལའང་བརྙས་པ་བཀག་ན་སེམས་བསྐྱེད་པ་ལྟ་སྨོས་ཀྱང་ཅི་དགོས་ཞེས་མཚམས་སྦྱར་ཏེ། དཔའ་བར་འགྲོ་བའི་ཏིང་ངེ་འཛིན་གྱི་མདོ་ཟླ་དྲངས་ནས་དུད་འགྲོ་སོགས་འགྲོ་བ་ལྔར་སྐྱེས་པའི་སེམས་ཅན་དབང་རྣོན་ཐེག་ཆེན་ལ་མོས་པ་ཡིན་ན་དེ་ལ་དེ་བཞིན་གཤེགས་པས་བསྐལ་བ་འདི་སྙེད་ཅིག་ན་འཚང་རྒྱ་བར་འགྱུར་ཞེས་བསྟན་པ་དེ་ནི་སེམས་མ་བསྐྱེད་པ་ལུང་བསྟན་པ་ཡིན་པར་གསུངས་པས་དེ་ལྟ་བུ་ལའང་སྐྱོན་བརྗོད་པ་དང་བརྙས་པ་སོགས་མི་བྱ་ཞེས་སོ། །གནོད་འགྱུར་གྱི་ལས་དེ་དག་འགོག་བྱེད་ཀྱི་ཐབས་གཞན་དམ་བཅའ་བཅུ་གསུམ་བྱ་བ་ལྷག་བསམ་བསྐུལ་བའི་མདོ་ལས་གསུངས་པ་དང༌། གཞན་གྱི་འཁྲུལ་བ་ལ་མི་རྟོག་པ་ཆོས་ཐམས་ཅད་འབྱུང་བ་མེད་པར་བསྟན་པ་ལས་གསུངས་པ་དང༌། སྨོན་ལམ་གདབ་པ་སའི་སྙིང་པོའི་མདོ་ལས་གསུངས་པ་རྣམས་བསླབ་བཏུས་ཉིད་དུ་དྲངས་པ་ལས་ཤེས་པར་བྱ་བ་གལ་ཆེའོ། །ག ཞན་ཡང་རྒྱལ་སྲས་སེམས་དཔའ་ཆེན་པོ་རྣམས་ལ་གནོད་པ་དང་སྡུག་བསྔལ་སོགས་སྲོག་ལ་འབབ་པ་ལྟ་བུ་བཟོད་དཀའ་བའི་དོ་གལ་ཆེན་པོའམ་འགལ་རྐྱེན་གྱི་རྣམ་པ་ཆེན་པོ་བྱུང་བས་ཀྱང་ཁོང་ཁྲོ་བ་སོགས་ཀྱི་སྡིག་པའི་བསམ་པ་མི་འབྱུང་ཞིང༌། དེར་མ་ཟད་རྐྱེན་ངན་གྱི་རྣམ་པ་དེའི་སྟོབས་ཀྱི་སླར་ཡང་བཟོད་པའི་སྟོབས་ལ་སོགས་པའི་དགེ་བ་རྣམས་ངང་གི་ངང་གིས་གོང་འཕེལ་དུ་འབྱུང་བར་འགྱུར་ཏེ།།ཞེས་པའམ་ཡང་ན་རྒྱལ་སྲས་རྣམས་ལ་གཞན་འགའ་ཞིག་གིས་དོ་གལ་ཆེན་པོའམ་འབད་རྩོལ་ཆེན་པོས་བྱང་ཆུབ་སྤྱོད་པའི་བར་ཆད་བྱས་ཀྱང་དེ་ལ་ཕར་གནོད་ལན་བྱེད་པ་སོགས་ཀྱི་སྡིག་པ་མི་འབྱུང་ཞིང་བཟོད་པའི་སྟོབས་དང་བྱམས་སྙིང་རྗེ་ལ་སོགས་པའི་དགེ་བ་ངང་གིས་འཕེལ་ཞེས་སྦྱར་རོ། །དེ་ལྟར་ཕར་ཕྱིན་བསྡུས་པར། གནོད་པའི་རྣམ་པ་མི་བཟད་མང་པོས་ཀྱང་། སྐྱེས་མཆོག་དེ་དག་ཡིད་ནི་འགྱུར་བ་མེད། བཟོད་པའི་སྟོབས་ཀྱི་ཤིན་ཏུ་བརྟན་པས་ན། བྱང་ཆུབ་མཆོག་སྒྲུབ་མོས་པ་མང་བར་འགྱུར། །ཞེས་སོ།།བྱང་སེམས་ལ་གནོད་པའི་རྐྱེན་ཅི་བྱུང་ཡང་རང་རྒྱུད་ལ་ཞེ་སྡང་སོགས་ཀྱི་སྡིག་པ་མི་འབྱུང་ཞིང་བཟོད་པ་སོགས་ཀྱི་དགེ་བ་འབྱུང་བའི་ཚུལ་དཔེར་བརྗོད་ན། དྲང་སྲོང་བཟོད་པར་སྨྲ་བ་དང་ཚོང་།དཔོན་སྦྱིན་པ་ལ་དཔའ་བ་དང་ཟིལ་གྱིས་མི་གནོན་པ་དག་ལ་གནོད་པ་དང་འགལ་རྐྱེན་གྱི་རྣམ་པ་ཆེན་པོ་བཟོད་དཀའ་བ་ལྟ་བུ་བྱུང་བ་ནའང་ཁོང་ཁྲོའི་སེམས་དང་སེམས་ཞུམ་ནས་སྦྱིན་པ་ལས་སླར་ལྡོག་པ་དང་སེར་སྣ་ལྟ་བུའི་སེམས་མི་འབྱུང་བར་མ་ཟད་རྐྱེན་དེ་དག་ལ་བརྟེན་ནས་སླར་བཟོད་པ་དང་གཏོང་སེམས་ཀྱི་བསམ་པ་དགེ་བ་གོང་འཕེལ་དུ་གྱུར་པ་བཞིན་ཏེ་དེས་ན་དེ་ལྟ་བུའོ་ཞེས་ཤེས་པར་བྱའོ། །འགྲེལ་ཆེན་ལྟར་ན། རྒྱལ་སྲས་རྣམས་ལ་དོ་གལ་སྟེ་ཚེགས་ཆེན་པོས་ཀྱང་སྡིག་པ་མི་འབྱུང་སྟེ་དེ་ལ་གནོད་པ་བྱར་མི་ནུས་ཤིང་དེ་སྒོ་གསུམ་གྱི་སྤྱོད་པ་དག་པས་གཞན་དད་པར་བྱ་བའི་ཕྱིར་དང་བསྡུ་བ་བཞིའི་སྒོ་ནས་སེམས་ཅན་ལ་ཕན་བདེའི་ལས་བྱེད་ཅིང་གཞན་མགུ་བའི་ཐབས་ལ་བརྩོན་པས་གཞན་རྒྱུད་ལ་དགའ་ཞིང་དད་པའི་དགེ་བ་ངང་གིས་འཕེལ་ཞེས་བཤད་དེ་གདུལ་བྱ་གཞན་གྱི་རྒྱུད་ལ་སྡིག་པ་མི་འབྱུང་ཞིང་དགེ་བ་འཕེལ་བའི་དོན་ནོ། །འདིས་གནོད་པ་དང་སྡུག་བསྔལ་གྱིས་བརྗེ་མི་ནུས་པར་བསྟན་ནོ། །
 
 རྒྱུ་མཚན་དེ་དག་གི་ཕྱིར་ན་གང་ཟག་གང་ལ་སེམས་བསྐྱེད་ཀྱི་དམ་པ་ཕོངས་པ་མ་ལུས་པ་སེལ་ཞིང་དགོས་འདོད་ཐམས་ཅད་སྟེར་བས་ཡིད་བཞིན་གྱི་ནོར་བུ་རིན་ཐང་ཤིན་ཏུ་ཆེན་པོ་ཅན་ལྟ་བུའི་བྱང་ཆུབ་ཀྱི་སེམས་དེ་ཉིད་སྐྱེས་པའི་སྐྱེས་བུ་དམ་པ་དེ་ཡི་སྐུ་ལ་བདག་གིས་སྒོ་གསུམ་གུས་པ་ཆེན་པོས་ཕྱག་འཚལ་ཞིང༌། མཆོག་ཏུ་དགེ་བའི་ཐུགས་མངའ་བའི་བྱང་སེམས་གང་ལ་ཕན་པ་བྱས་ན་བདེ་བ་འབྱུང་བར་མ་ཟད་གནོད་པ་བྱས་ཀྱང་གནོད་ལན་མི་བྱེད་པར་གནོད་བྱེད་དེ་ཉིད་སྙིང་རྗེ་ཆེན་པོས་རྗེས་སུ་བཟུང་བའི་ཟསམཐུ་དང༌། འོག་ཏུ་འཆད་འགྱུར་ལྟར་གྱི་སྨོན་ལམ་གྱི་སྟོབས་ལས་མཐར་ཞི་བའི་བདེ་བ་དམ་པ་དང་རྗེས་སུ་འབྲེལ་བའི་ཕྱིར་ན། རིན་པོ་ཆེ་དོན་དུ་གཉེར་བ་རྣམས་ཀྱིས་དེའི་འབྱུང་ཁུངས་ལ་བསྟེན་པ་བཞིན་དུ་འགྲོ་བ་ཀུན་གྱི་བདེ་བའི་འབྱུང་གནས་སུ་གྱུར་པའི་བྱང་ཆུབ་སེམས་དཔའ་དེ་ལ་ཡང་བདེ་བ་དོན་དུ་གཉེར་བའི་སྐྱེ་བོ་ཀུན་གྱི་བསྟེན་པར་བྱ་རིགས་པས་ན་བདག་ཀྱང་སྐྱབས་སུ་མཆིའོ་ཞེས་པ་སྟེ། །དེ་ལྟའི་བྱང་སེམས་རྣམས་ལ་སློབ་དཔོན་ཞི་བའི་ལྷ་རང་ཉིད་ཡིད་རབ་ཏུ་དང་བས་ཕྱག་འཚལ་ཞིང་༌སྐྱབས་འགྲོ་མཛད་པ་ཡིན་ནོ། །དེས་ན་བྱང་སེམས་རྣམས་ནི་ཕྱག་འོས་མཆོག་དང་སྐྱབས་འགྲོའི་ཡུལ་མཆོག་ཏུ་ཤེས་པར་བྱའོ། །ཕྱག་འོས་ཡིན་པར་ནི། དཀོན་བརྩེགས་ཀྱི་ལུང་སྔར་དྲངས་པ་དང༌།ལྷག་བསམ་བསྐུལ་བ་སོགས་ལས་ཀྱང་བྱང་ཆུབ་སེམས་དཔའི་ཐེག་པ་པའི་གང་ཟག་ཐམས་ཅད་ལ་ཕྱག་བྱར་དགོས་པར་གསུངས་པ་ལྟར་རོ། །འོ་ན་བྱང་སེམས་གསར་བུ་པ་དག་ཚུར་ཕྱག་བྱེད་ན་ཇི་ལྟར་བྱ་ཞེ་ན། ཕ་རོལ་གྱིས་རང་ལ་ཕྱག་འཚལ་ཚེ་གསར་བུ་ཡིན་ཡང་སྟོན་པའི་འདུ་ཤེས་འཇོག་དགོས་པའི་ཕྱིར་དང་། བྱང་ཆུབ་སེམས་ཀྱི་སྟོབས་བསྐྱེད་པ་ཡིན་པས་ཕྱག་འཚལ་བའི་འོས་ཡིན་ཕྱིར་ཕྱག་བྱ་དགོས་ལ། ལུས་ཀྱིས་ཕྱག་བྱས་ན་གཞན་མི་དད་པར་འགྱུར་ན་ཡིད་ཀྱིས་ཕྱག་བྱའོ། །དེ་ནི་དཔེར་ན་དྲ་བྱི་ལ་སྤྲིན་བྱང་སེམས་རྒན་པ་ཡིན་ཡང་གསར་བུ་པ་འཕགས་པ་ནོར་བཟང་ལ་ལུས་ཐམས་ཅད་ཀྱིས་གཏུགས་ནས་ཕྱག་བྱས་པ་ལྟ་བུ་ཡིན་པར་གསུངས་སོ། །སེམས་བསྐྱེད་པའི་བྱང་ཆུབ་སེམས་དཔའ་རྣམས་ལ་སྐྱོན་ནས་མི་བལྟ་བ་དང་དད་པ་དང་གུས་པ་སྐྱེད་པའི་ཐབས་སུ་བྱང་སེམས་ཀྱི་ཡོན་ཏན་བསམ་ཚུལ་སྡོང་པོ་བཀོད་པའི་མདོ་ལས་བྱུང་བ་བསླབ་བཏུས་སུ་གསུངས་པ་རྣམས་ཀྱང་འདིར་ཤེས་པར་བྱ་དགོས་སོ།། གོང་དུ་ངན་སེམས་ཀྱི་གྲངས་བཞིན་དམྱལ་བར་སྐྱེ་བར་གསུངས་པ་དང་འདིར་གནོད་པ་བྱས་ཀྱང་བདེ་བ་དང་འབྲེལ་བར་གསུངས་པ་གཉིས་མི་འགལ་ཏེ། སྔ་མ་ནི་ཡུལ་དམ་པ་ལ་ངན་སེམས་བསྐྱེད་པའི་གནས་སྐབས་ཀྱི་འབྲས་བུ་མྱོང་ཚུལ་བསྟན་པ་ཡིན་ལ་འདིར་ནི་བྱང་སེམས་ཀྱིས་གནོད་བྱེད་སྙིང་རྗེས་རྗེས་སུ་གཟུང་བའི་ཐབས་མཁས་ཀྱི་མཐུ་ལས་མཐར་བདེ་བ་དང་འབྲེལ་བ་བསྟན་པས་སོ། །མཐར་བདེ་བ་དང་འབྲེལ་ཚུལ་ནི་རྒྱལ་པོ་དཔའ་བས་བྱིན་གྱིས་བྱང་ཆུབ་སེམས་དཔའ་མེ་ཏོག་ཟླ་མཛེས་བགྲོངས་པའི་ལོ་རྒྱུས་ལྟར་དང༌། དེ་བཞིན་དུ་རྒྱལ་པོ་བྱམས་པའི་སྟོབས་ཀྱི་སྐྱེས་རབས་སུ་གནོད་སྦྱིན་ལྔས་སྐུ་ལུས་ཀྱི་ཁྲག་བཏུང་བ་དང་རྒྱལ་པོ་རྩོད་བྱུང་གིས་དྲང་སྲོང་བཟོད་པ་སྨྲ་བའི་ཡན་ལག་གཅོད་པར་བྱས་པ་དག་ཀྱང་མཐར་འཕགས་ལམ་ལ་བཀོད་པར་གསུངས་པ་བཞིན་ནོ།།
 
 ག ཉིས་པ་ལེའུའི་མཚན་ནི། བྱང་ཆུབ་སོགས་ཏེ། བྱང་ཆུབ་སོགས་ཀྱི་དོན་ནི་བཤད་ཟིན་ལ། །གཞུང་འདི་ལ་བརྗོད་བྱའི་དོན་སོ་སོར་ཡོངས་སུ་གཅོད་པའི་ལེའུ་བཅུ་ཡོད་པ་ལས་འདིས་སྤྱོད་པ་སྒྲུབ་པའི་སྔོན་འགྲོ་བྱང་ཆུབ་སེམས་ཀྱི་ཕན་ཡོན་སྟོན་པས་ན་ཕན་ཡོན་བསྟན་པའམ་བཤད་པའི་ལེའུ་ཞེས་བྱ་སྟེ་དང་པོའོ། །ཞེས་པ་སྟེ། དེ་ནས་ལེའུའི་སྐད་དོད་པ་རི་ཆེ་ད་ཞེས་པ་ཡོངས་སུ་གཅོད་པ་སྟེ་བརྗོད་བྱའི་དོན་ཚན་སོ་སོར་ཡོངས་སུ་གཅོད་པས་ན་ལེའུ་ཞེས་པ་ལྟར་བྱས་ལ། ཡང་ལེའུའི་སྐད་དོད་ཀྲ་མ་བྷད་ཅེས་པ་རིམ་པར་ཕྱེ་བ་སྟེ་བརྗོད་བྱའི་དོན་གྱི་རིམ་པ་སོ་སོར་ཕྱེ་སྟེ་སྟོན་པས་ལེའུ་ཞེས་བྱ་ལ།གཞན་ཡང་དེའི་སྐད་དོད་མི་འདྲ་བ་དུ་མ་ཡོད་པས་ངེས་ཚིག་ཀྱང་དུ་མར་འགྱུར་བ་ཡོད་པར་གསུངས་བཟའ་སོ།།
 
 གཉིས་པ།སྡིག་པ་བཤགས་པའི་ལེའུ།ག ཉིས་པ་སྡིག་བཤགས་ཀྱི་ལེའུ་ལ་གཉིས། ལེའུའི་གཞུང་། ལེའུའི་མཚན་ནོ།།དང་པོ་ལ་བཞི། མཆོད་པའི་ཡན་ལག ། ཕྱག་འཚལ་བའི་ཡན་ལག སྐྱབས་སུ་འགྲོ་བའི་ཡན་ལག སྡིག་པ་བཤགས་པའི་ཡན་ལག་གོ། གཅིག མཆོད་པའི་ཡན་ལགདང་པོ་ལ་ལྔ། དངོས་འབྱོར་གྱི་མཆོད་པ། ཡིད་སྤྲུལ་གྱི་མཆོད་པ། སྨོན་ལམ་སྟོབས་ཀྱི་མཆོད་པ། བླ་ན་མེད་པའི་མཆོད་པ། བསྟོད་པ་དབྱངས་ཀྱི་མཆོད་པའོ། །དང་པོ་ལ་གསུམ།བདག་པོས་ཡོངས་སུ་གཟུང་བའི་མཆོད་པ། བདག་པོས་ཡོངས་སུ་མ་གཟུང་བའི་མཆོད་པ། ལུས་དབུལ་བའི་མཆོད་པའོ། །།དང་པོ་ནི། རིན་ཆེན་སེམས་དེ་སོགས་ཏེ། ཆེད་དུ་བྱ་བ་སྔར་བཤད་པ་ལྟར་ཕན་ཡོན་ཚད་མེད་པའི་བདག་ཉིད་ཅན་རང་གཞན་ཀུན་གྱི་ལེགས་ཚོགས་ཐམས་ཅད་ཀྱི་འབྱུང་གནས་སུ་གྱུར་པའི་རིན་ཆེན་བྱང་ཆུབ་ཀྱི་སེམས་དེ་གཟུང་བ་སྟེ་རང་རྒྱུད་ལ་བསྐྱེད་པར་བྱ་བའི་ཕྱིར་དུ། ཡུལ་ཁྱད་པར་ཅན་དག་པ་གཉིས་ལྡན་གྱི་ཆོས་དབྱིངས་དེ་བཞིན་ཉིད་ཀྱི་ངང་དུ་གཤེགས་པའི་སངས་རྒྱས་རྣམས་དང། འཕགས་པ་དམ་པ་རྣམས་ཀྱི་ཡིན་པས་དམ་པའི་ཆོས་སམ་དམ་པའང་ཡིན་ལ་ཆོས་ཀྱང་ཡིན་པས་དམ་པའི་ཆོས་དཀོན་མཆོག་དངོས་རང་བཞིན་གྱིས་དག་པ་ལ་ཆགས་སོགས་གློ་བུར་གྱི་དྲི་མའང་མེད་པའི་འགོག་བདེན་དང་ཆགས་སོགས་ཀྱི་དྲི་མ་མེད་པར་བྱེད་པའི་ལམ་བདེན་ཏེ་བདེན་གཉིས་ཀྱི་མཚན་ཉིད་ཅན་གྱི་རྟོགས་པའི་ཆོས་དང༌། དང་ཞེས་པའི་སྒྲས་བསྡུས་པ་སྡེ་སྣོད་གསུམ་དུ་གཏོགས་པའི་ལུང་གི་ཆོས་དང་བཅས་པ་དང༌། སངས་རྒྱས་ཀྱི་སྲས་འཇམ་དཔལ་དང་སྤྱན་རས་གཟིགས་སོགས་བྱང་སེམས་འཕགས་པའི་དགེ་འདུན་ཡོན་ཏན་རྒྱ་མཚོ་ལྟ་བུ་ཟབ་ཅིང་རྒྱ་ཆེ་བ་མངའ་བ་རྣམས་དང་ཞེས་སམ། ཡང་ན་ཡོན་ཏན་རྒྱ་མཚོ་ཞེས་པ་དཀོན་མཆོག་གསུམ་ཀ་ལ་སྦྱར་ནས། དེ་ལྟ་བུའི་དཀོན་མཆོག་རིན་པོ་ཆེ་རྣམ་པ་གསུམ་ལ། མཆོད་ཚུལ་བསམ་སྦྱོར་གུས་པའི་སྒོ་ནས་ལེགས་པར་མཆོད་ཅེས་པའོ། དང་ཞེས་པས་མ་སྨོས་པ་ཉན་རང་སོགས་མཆོད་འོས་གཞན་དག་ཀྱང་སྡུད་པར་གསུངས་སོ། །ཡང་ན་བསམ་པ་དག་པ་རིན་ཆེན་སེམས་དེ་གཟུང་བར་བྱ་བའི་ཕྱིར་དུ་ཞིང་དག་པ་དེ་བཞིན་གཤེགས་པ་སོགས་ལ་དངོས་པོ་དག་པ་བསམ་པའི་སྒོ་ནས་སེར་སྣ་སོགས་ཀྱི་ཉོན་མོངས་དང་སྦྱོར་བའི་སྒོ་ནས་སྲོག་གཅོད་དང་མ་བྱིན་ལེན་སོགས་ཀྱི་སྡིག་པའི་སྐྱོན་དང་མ་འདྲེས་པའི་མཆོད་རྫས་གྱ་ནོམ་པས་ལེགས་པར་མཆོད་ཅེས་འཆད་པ་གསུང་རྒྱུན་ལྟར་དང་། ཡང་ལེགས་པར་མཆོད་ཅེས་སངས་རྒྱས་ཐོབ་འདོད་ཀྱི་བསམ་པ་དང་སེམས་ཅན་གྱི་ཆེད་དུ་དང་ཡིད་དུ་འོང་བའི་དངོས་པོ་དང་འཁོར་གསུམ་དག་པས་དང་མི་མཐུན་ཕྱོགས་ཀྱི་དྲི་མ་མེད་པས་དང་བྱང་ཆུབ་ཆེན་པོར་བསྔོས་པས་ཏེ་དྲུག་གི་སྒོ་ནས་མཆོད་ཅེས་རྣམ་བཤད་ལས་གསུངས་ཏེ་རྒྱལ་སྲས་པའི་འགྲེལ་བར་ཡང་བཤད་དོ། །གཞན་ཡང་བསམ་པའི་ཁྱད་པར་ལ་དཀོན་མཆོག་གསུམ་ནི་ཡོན་ཏན་གྱི་ཞིང་གོང་ན་མེད་མ་ཡིན་སྙམ་པ། ཕན་འདོགས་གོང་ན་མེད་པའོ་སྙམ་པ། སེམས་ཅན་གྱི་མཆོག་གོ་སྙམ་པ། ཨུ་དུམྦ་རའི་མེ་ཏོག་ལྟར་དཀོན་ནོ་སྙམ་པ། སྟོང་གསུམ་གྱི་འཇིག་རྟེན་ན་གཅིག་ཁོ་ན་འབྱུང་བས་འབའ་ཞིག་པའོ་སྙམ་པ། འདས་མ་འདས་ཀྱི་ཕུན་སུམ་ཚོགས་པ་ཐམས་ཅད་ཀྱི་གཞི་ཡིན་ནོ་སྙམ་པ་སྟེ་དྲུག་བྱང་ས་ལས་གསུངས་ལ། ལན་དང་རྣམ་སྨིན་ལ་མི་རེ་བ་དང་འཁོར་གསུམ་དག་པའི་བསམ་པ་སོགས་ཀྱང་བསམ་པའི་ཁྱད་པར་དུ་སྦྱར་རོ། །འདིར་མཆོད་བྱའི་རྫས་ནི་དངོས་འབྱོར་གྱི་མཆོད་པའི་བྱེ་བྲག་བདག་པོས་བཟུང་བ་ལ་བྱ་ལ། ཡང་འགའ་ཞིག་ཏུ་ཚིགས་བཅད་འདི་མཆོད་པ་སྤྱིར་བསྟན་པའམ་མདོར་བསྟན་དུ་བྱས་ནས་དངོས་འབྱོར་ཡིད་སྤྲུལ་སོགས་མཆོད་བྱའི་༌་རྫས་ཐམས་ཅད་ལ་འཆད་ལ། དགེ་ལྷས་ཡན་ལག་བདུན་ཀའི་མདོར་བསྟན་དུ་འཆད་དེ་དེ་ནི་བདུན་ཀ་མཆོད་པར་བཤད་པས་སྐྱོན་མེད་པར་བུ་སྟོན་གསུང་ངོ༌།།
 
 གཉིས་པ་བདག་པོས་མ་བཟུང་བའི་མཆོད་པ་ནི། མེ་ཏོག་འབྲས་བུསོགས་ཏེ། དེ་ལ། །དབུལ་བྱའི་མཆོད་རྫས་སྨོས་པ་ནི། འཇིག་རྟེན་གྱི་ཁམས་མཐའ་དག་ན་བདག་པོས་མ་བཟུང་བའི་པདྨ་དང་ཀུ་མུ་ད་དང་ཙམ་པ་ཀ་ལ་སོགས་པའི་མེ་ཏོག་གི་རིགས་གང་ཇི་སྙེད་ཅིག་ཡོད་པ་རྣམས་དང་།ཨ་རུ་ར་དང་ཛ་ཏི་དང་ཨ་མ་ལ་སོགས་པའི་འབྲས་བུ་ཇི་སྙེད་ཡོད་པ་རྣམས་དང། རྩ་བ་དང་སྡོངབུ་སོགས་ལས་བྱུང་བའི་ནད་ཞི་བར་བྱེད་པའི་སྨན་གྱི་རྣམ་པའམ་རིགས་གང་དག་ཡོད་པ་དང༌། ལྷ་ཀླུ་ལ་སོགས་པའི་འཇིག་རྟེན་ན་ཡིད་བཞིན་གྱི་ནོར་བུ་དང་བཻཌཱུརྱ་དང་མུ་ཏིག་དམར་པོ་དང་གསེར་དང་༌་དངུལ་དང་སྤུག་དང་རྡོ་སྙིང་དང་ཤེལ་སོགས་རིན་ཆེན་གྱི་བྱེ་བྲག་ཇི་སྙེད་ཡོད་པ་དང༌། ཡན་ལག་བརྒྱད་ལྡན་གྱི་མཚོ་དང་རྫིང་བུ་སོགས་ཆུ་གཙང་ཡིད་དུ་འོང་བ་ཅི་ཡོད་དང་ཞེས་པ་སྟེ།ཡན་ལག་བརྒྱད་ནི། བསིལ་དང་ཞིམ་དང་ཡང་དང་འཇམ། །དྭངས་པ་དང་ནི་དྲི་མ་མེད། །འཐུངས་ན་ལྟོ་ལ་མི་གནོད་དང་། །མགྲིན་པ་ལ་ཡང་མི་གནོད་པའོ། །ཞེས་པ་ལྟར་དང༌། 
 
 ལྷུན་པོ་དང་གསེར་རི་བདུན་སོགས་ལྟ་བུའི་རིན་ཆེན་དུ་མ་ལས་གྲུབ་པའི་རི་བོ་རྣམས་དང་ནི་དེ་བཞིན་དུ་ཙནྡན་ལ་སོགས་པའི་ནགས་ཚལ་དང་སྤངས་ལྗོངས་ལ་སོགས་པའི་ས་ཕྱོགས་དག་འདུ་འཛིས་དབེན་ཞིང་ཡིད་དུ་འོང་བའི་ཉམས་དགའ་བ་རྣམས་དང༌། ལྗོན་པའི་ཤིང་རྣམས་རང་རང་གི་མེ་ཏོག་གི་རིགས་སྣ་ཚོགས་པའི་རྒྱན་གྱིས་སྤྲས་ཤིང་སྤུད་པ་སྟེ་མཛེས་ཤིང་འབར་བར་སྣང་བའམ་ལྷག་གེར་སྣང་བ་དང་ཤིང་ལྗོན་པ་གང་དག་རང་རང་གི་ཡལ་གའི་རྩེར་ཁ་དོག་དྲི་རོ་ནུས་པ་ཕུན་སུམ་ཚོགས་པའི་འབྲས་བུ་བཟང་ལ་མང་བ་སྨིན་ཅིང་གཡུར་དུ་ཟ་བའི་ལྗིད་ཀྱིས་ཡལ་ག་རྣམས་ཐུར་ལ་དུད་པས་དམའ་བར་གྱུར་པ་དང༌། །
 
 སུམ་ཅུ་རྩ་གསུམ་པ་ལ་སོགས་པའི་ལྷ་དང་གཞན་ཡང་ཀླུ་ལ་སོགས་པའི་འཇིག་རྟེན་ན་ཡང་ལྷན་ཅིག་སྐྱེས་པདང་སྦྱར་བྱུང་བཞི་མཉམ་ལ་སོགས་པ་དང་གྱུར་པ་ལས་བྱུང་བའི་དྲི་ཞིམ་པོ་དང་ནི། ཨ་ག་རུ་ནག་པོ་ལ་སོགས་པའི་བདུག་སྤོས་དང་ཡིད་ལ་མངོན་པར་འདོད་པའི་འདོད་དགུ་ཐམས་ཅད་བསམ་མ་ཐག་ཏུ་འབྱུང་བའི་དཔག་བསམ་གྱི་ལྗོན་ཤིང་དང་ཤེལ་དང་པདྨ་ར་ག་དང་གསེར་དངུལ་སོགས་རིན་ཐང་ཆེ་བའི་རིན་ཆེན་གྱི་རིགས་སྣ་ཚོགས་ལས་གྲུབ་པའི་ཤིང་ལྗོན་པ་དང༌། 
 
 རབ་ཏུ་དང་ཞིང་མཛེས་པའི་ཡིད་བཞིན་གྱི་ཆུ་མཚོ་དང་རྫིང་བུ་རྣམས་ལ་ཆུ་ནས་སྐྱེས་པའི་པདྨ་ལ་སོགས་པའི་མེ་ཏོག་དུ་མས་བརྒྱན་པདག་ན་ངང་པ་དང་ངུར་པ་དང་བཞད་སོགས་ཆུ་བྱའི་རིགས་ཤིན་ཏུ་སྒྲ་སྐད་སྙན་པ་ཡིད་དུ་འོང་བའམ་ཉམས་དགའ་བ་སྐྱིད་པའི་སྒྲ་སྐད་སྙན་པ་ཤིན་ཏུ་ཡིད་དུ་འོང་བ་སྒྲོགས་པ་དང་ལྡན་པ་དང༌། ཐོང་གཤོལ་གྱི༌་མ་རྨོས་ཤིང་ས་བོན་མ་བཏབ་པར་རང་འཁྲུངས་པའམ་སྐྱེས་པའི་ལོ་ཏོག་གི་རྣམ་པ་སྟེ་ལོ་ཏོག་གི་རིཔ་ས་སམ་ཁྱད་པར་མང་པོ་དང༌། དེ་དག་ལས་གཞན་ཡང་རེ་རེ་ནས་སྨོས་ཀྱིས་མིལང་པས་མདོར་ན་དཀོན་མཆོག་མཉེས་པ་སྐྱེད་བྱེད་ཀྱི་མཆོད་པར་འོས་པའི་རྒྱན་ནམ་མཛེས་པར་བྱེད་པའི་མཆོད་རྫས་ཀྱི་རྣམ་གྲངས་མཆོག་ཏུ་ཡིད་དུ་འོང་བ་འཇིག་རྟེན་གྱི་ཁམས་ན་ཇི་སྙེད་ཡོད་པ་རྣམས་ནི་ཆུང་བ་དང་ཉུང་བའི་རྣམ་པ་ཅན་མ་ཡིན་པར་ཡུལ་རྒྱ་ཆེ་བ་ནམ་མཁའ་རབ་འབྱམས་ཁམས་ཀྱི་མཐས་གཏུགས་པ་ཁྱབ་པ།དག་ཞིང་དང་སྒྲ་མི་སྙན་ན་ཡོད་པའི་ལོ་བྱད་ལྟ་བུ་བདག་པོ་སུས་ཀྱང་བདག་གིར་བྱས་ནས་ཡོངས་སུ་བཟུང་བ་མེད་པ་དེ་དག་ཀུན་ཞེས་པ་སྟེ། དེ་རྣམས་དབུལ་བྱའི་མཆོད་རྫས་ཀྱི་དངོས་པོ་སྨོས་པ་ཡིན་ལ། རྩ་གཞུང་གི་གོ་རིམ་དང་ཅུང་ཟད་མི་འདྲ་བ་ནི་འགྲེལ་བ་ཕལ་ཆེར་དུ་ཡོད་པ་ལྟར་བཤད་པའི་གོ་རིམ་གྱི་དབང་དུ་བྱས་པའོ། །གཞན་ཡང་དང་། དེ་དག་ཀུན་ཞེས་པས་བསྡུས་པ་ནི། བསླབ་བཏུས་ལས། ཕྱོགས་འདིས་སྨན་ཐམས་ཅད་དང་བཅུད་ཀྱིས་ལེན་ཐམས་ཅད་དང་ཆུ་ཐམས་ཅད་དང་ཁ་ན་མ་ཐོ་བ་མེད་པའི་ཆུའི་དཀྱིལ་འཁོར་དང་གསེར་གྱི་དཀྱིལ་འཁོར་ཐམས་ཅད་དང་། འཇིག་རྟེན་གྱི་ཁམས་ཆགས་པ་རྣམས་ན་རོ་དང་རེག་པ་མཆོག་ཏུ་ཕུན་སུམ་ཚོགས་པའི་ས་ཞག་དང་བདུད་རྩིའི་སྦུ་གུ་དང་མ་རྨོས་མ་བཏབ་པའི་འབྲས་སཱ་ལུ་དང་བྱང་གི་སྒྲ་མི་སྙན་གྱི་གླིང་དང་འཇིག་རྟེན་གྱི་ཁམས་ཡོངས་སུ་དག་པ་རྣམས་ན་ཡོད་པ་མཆོག་ཏུ་ཉམས་དགའ་བའི་ལོངས་སྤྱོད་རྣམས་འབུལ་ལོ་ཞེས་གསུངས་པ་ལྟ་བུ་རྣམས་ཀྱང་ངོ༌། །ཇི་ལྟར་འབུལ་བའི་ཚུལ་སོགས་ནི། 
 
 དེ་ལྟའི་མཆོད་རྫས་རྣམས་བདག་གིས་བློ་ཡིས་བླངས་པའམ་ཡིད་ཀྱིས་བདག་གིར་བཟུང་ནས་མཆོད་པའི་ཡུལ་ཐུབ་པ་རྣམས་ཀྱི་དབང་པོ་སྐྱེས་བུ་ཡོངས་ཀྱི་ཁྱུ་མཆོག་ཏུ་གྱུར་པ་སངས་རྒྱས་རྣམས་དང༌། དེ་དག་གི་སྲས་བྱང་ཆུབ་སེམས་དཔའི་འཁོར་དང་བཅས་པ་རྣམས་ལ་ལེགས་པར་ཏེ་དད་དང་གུས་པས་དང་འཁོར་གསུམ་དག་པས་འབུལ་བར་བགྱི་ན། གང་ལ་ཡོན་ཕུལ་ན་འབྲས་བུ་ཆེན་པོ་འབྱུང་བའི་ཡོན་གནས་ཀྱི་དམ་པའམ་ཞིང་གི་དམ་པ་བླ་ན་མེད་པ་སེམས་ཅན་ཀུན་ལ་ཕན་པར་དགོངས་ཤིང་དོན་མཛད་པར་བཞེད་པའི་ཐུགས་རྗེ་ཆེས་ཆེ་བའི་དཔལ་དང་ལྡན་པ་རྣམས་ཀྱིས་ཕོངས་ཤིང་རྒུད་པའི་སེམས་ཅན་བདག་ཅག་རྣམས་ལ་རྗེས་སུ་བརྩེ་བས་ཉེ་བར་དགོངས་ནས་བདག་གིས་བློས་བླངས་པའི་མཆོད་པ་འདི་དག་ཅི་བདེར་བཞེས་སུ་གསོལ་ཞེས་ཏེ་བདག་གིར་མཛོད་ཅིག་ཅེས་པའོ། །གོང་གི་ཐུབ་པ་ཞེས་པའི་དོན་ནི་སྒོ་གསུམ་བསྲུང་བ་མེད་པར་ཡང་ཉེས་སྤྱོད་ཐམས་ཅད་རང་གི་ངང་གིས་བསྔམས་པའི་དོན་ཡིན་ལ། ཡང་ན། སྡུག་བསྔལ་བྱུང་ཡང་འགྱོད་མི་བྱེད། །བདེ་བ་ལ་ཡང་འདོད་པ་མེད། །ཆོགས་དང་འཇིགས་དང་ཁྲོ་བ་མེད། །བློ་བརྟན་གྱུར་པ་ཐུབ་པར་བརྗོད། །ཅེས་པ་ལྟར་རོ། །བློས་བླངས་འབུལ་བའི་རྒྱུ་མཚན་ནི། རང་ལ་ཡོད་པའི་མཆོད་རྫས་ཁྱད་པར་ཅན་དག་དངོས་སུ་མི་འབུལ་བར་བློས་བླང་གི་མཆོད་པ་ཙམ་ཅིའི་ཕྱིར་བྱེད་ཅེ་ན། 
 
 བདག་ནི་སྔོན་མཆོད་སྦྱིན་སོགས་ཀྱི་དགེ་རྩ་བྱས་པའི་བསོད་ནམས་ཀྱི་མཐུ་རྒྱ་ཆེན་པོ་དང་མི་ལྡན་པས་ད་ལྟ་ཇི་ལྟར་འདོད་པའི་ལོངས་སྤྱོད་ཀྱིས་དབུལ་ཞིང་ཕོངས་པས་བཀྲེན་པ་ཆེན་པོར་གྱུར་ཏེ།མཆོད་པ་འབུལ་བར་འདོད་ཀྱང་མཆོད་འོས་པའི་ནོར་རྫས་གོང་སྨོས་ལྟར་གྱི་བློས་བླངས་ལས་གཞན་པའི་མཆོད་པའི་ཡོ་བྱད་ཡིད་དུ་འོང་བ་བདག་རང་ལ་དབང་བ་ཅང་སྟེ་ཅི་ཡང་ངམ་ཅུང་ཟད་ཀྱང་མ་མཆིས་པའི་རྒྱུ་མཚན་དེས་ན་གཞན་དོན་འབའ་ཞིག་དགོངས་པར་མཛད་པའི་མགོན་པོ་ཁྱེད་རྣམས་ཀྱིས་བདག་པོས་མ་བཟུང་བ་ཡིན་ཙམ་གྱིས་བདག་གིར་བཟུང་ནས་ཕུལ་བ་འདི་དག་ཁྱེད་རྣམས་ལ་ཡོ་བྱད་ཀྱིས་ཕོངས་པ་དང་བདག་གིར་འཛིན་པ་མི་མངའ་ཡང་མཆོད་པ་པོ་བདག་གི་ཚོགས་རྫོགས་པའི་དོན་གྱི་སླད་དུ་མཆོད་ཡུལ་ཁྱེད་རྣམས་ཉིད་ཀྱི་རང་རང་གི་རྫུ་འཕྲུལ་གྱི་མཐུ་དང་མཁྱེན་བརྩེའི་སྟོབས་ཀྱིས་གནས་གང་དང་གང་ན་ཡོད་པ་རྣམས་སོ་སོར་བདག་གིར་བྱས་ནས་བཞེས་པར་གྱིས་ཤིག་ཅེས་པའོ།།དེ་ལྟར་ཡིད་ཀྱིས་འབུལ་བའི་མཆོད་པ་བྱ་ཚུལ་ནི། དཀོན་མཆོག་སྤྲིན་ལས། རིགས་ཀྱི་བུ་འདི་ལ་བྱང་ཆུབ་སེམས་དཔའ་མེ་ཏོག་གི་རྣམ་པའམ་འབྲས་བུའི་རྣམ་པ་ང་ཡིར་བྱ་བ་མེད་པ་ཡོངས་སུ་གཟུང་བ་མེད་པ་གང་ཡིན་པ་དེ་རྣམས་ཉིན་ལན་གསུམ་མཚན་ལན་གསུམ་དུ་སངས་རྒྱས་དང་བྱང་ཆུབ་སེམས་དཔའ་རྣམས་ལ་འབུལ་ལོ། །དགེ་བའི་རྩ་བ་དེ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོའོ། །དེ་བདུག་པའི་ཤིང་ངམ་སྤོས་ཀྱི་ཤིང་ངམ་རིན་པོ་ཆེའི་ཤིང་ངམ་དཔག་བསམ་གྱི་ཤིང་ངམ་མེ་ཏོག་གི་ཤིང་ངམ་འབྲས་བུའི་ཤིང་ང་ཡིར་བྱ་བ་མེད་པ་ཡོངས་སུ་གཟུང་བ་མེད་པ་གང་ཡིན་པ་དེ་ལྟ་བུ་དེ་དག་ཀྱང་ཉིན་ལན་གསུམ་མཚན་གསུམ་དུ་སངས་རྒྱས་དང་བྱང་ཆུབ་སེམས་དཔའ་རྣམས་ལ་འབུལ་ལོ་ཞེས་བསླབ་བཏུས་ཀྱི་དགེ་རྩ་སྤེལ་བའི་སྐབས་སུ་དྲངས་པ་ལྟར་དང་། ཐབས་ལ་མཁས་པའི་མདོར་བློས་བླང་གི་མཆོད་པ་འབུལ་བ་འདི་བྱང་སེམས་ཀྱི་ཐབས་མཁས་ཡིན་པར་གསུངས་ཏེ། ཇི་སྐད་དུ༑་གཞན་ཡང་བྱང་ཆུབ་སེམས་དཔའ་ཆེན་པོའི་ཐབས་ལ་མཁས་པ་ནི་ཕྱོགས་བཅུ་དག་ན་མེ་ཏོག་གི་ཤིང་ལྗོན་པ་དང་སྤོས་ཀྱི་ཤིང་ལྗོན་པ་དང་མེ་ཏོག་དང་མེ་ཏོག་ཕྲེང་བ་དང་སྤོས་དང་ཕྱེ་མ་དང་བྱུག་པ་༌བདག་གིར་མ་བྱས་ཤིང་ཡོངས་སུ་མ་བཟུང་བ་གང་ཇི་སྙེད་པ་དེ་དག་ཐམས་ཅད་བསམ་པས་ཡོངས་སུ་བཟུང་ཞིང་ཡོངས་སུ་བསྡུས་ནས་སངས་རྒྱས་ཐམས་ཅད་ལ་འབུལ་བར་བྱེད་ཅིང་ཞེས་སོགས་སོ།
 
 །གསུམ་པ་ལུས་འབུལ་བའི་མཆོད་པ་ནི། རྒྱལ་དང་དེ་སྲས་སོགས་ཏེ། འོ་ན་མཆོད་རྫས་གཞན་མེད་ཀྱང་རང་ལ་དབང་བའི་ལུས་ཡོད་བཞིན་དུ་མི་དབུལ་ལམ་ཞེ་ན། དབུལ་བར་བྱའོ། །དེ་ལ་ལུས་ཇི་ལྟར་དབུལ་བ་ནི། བདུད་བཞིའི་དགྲ་ལས་རྒྱལ་བས་རྒྱལ་བ་སྟེ་སངས་རྒྱས་རྣམས་དང་དེའི་ཐུགས་ཀྱི་སྲས་བྱང་སེམས་རྣམས་ལ་བདག་གིས་ནི་ཕྱིའི་གནས་སྐབས་སོ་སོར་རང་ལ་དབང་བྱར་ཡོད་པའིབདག་རང་གི་ལུས་དངོས་སུ་ཡོད་པ་འདི་དང་དེ་ཀུན་ལ་བདག་གིར་བྱ་བའི་བློ་སྤངས་ནས་འདི་དང་ཕྱི་མའི་དུས་གཏན་དུ་རྒྱུན་ཆད་པ་མེད་པར་འབུལ་བར་བགྱི་ཡི། །ཀྱེ་སེམས་དཔའ་མཆོག་ཏུ་གྱུར་པ་ཁྱེད་རྣམས་ཀྱིས་བདག་གིས་གཅེས་པར་བཟུང་བའི་ལུས་འདི་ནི་ཡོངས་སུ་བཞེས་པར་གྱིས་ཤིག་དང་། ཟས་གོས་སོགས་ཀྱི་འཚོ་བ་དོན་དུ་གཉེར་བ་མ་ལགས་ཀྱི་དད་ཅིང་གུས་པས་སྒོ་གསུམ་འདུད་པ་དང་བཅས་ཏེ་ཁྱེད་རྣམས་ཀྱི་འབངས་སུ་སྟེ་བཀའ་བཞིན་སྒྲུབ་པའི་བྲན་གཡོག་ཏུ་མཆི་བར་ཁས་བླང་བར་བགྱིའོ་ཞེས་པའོ།
 
 །ཕུལ་ནས་ལས་ཅི་བགྱི་བ་ནི། དཔེར་ན་རྒྱལ་པོ་ཆེན་པོ་ལ་བརྟེན་པའི་འཁོར་འབངས་ལ་གཞན་གྱི་གནོད་པ་མི་འབྱུང་བ་ལྟར་དམན་པ་ཉམ་ཐག་པ་བདག་ནི་འཇིགས་པ་ཐམས་ཅད་ལས་གྲོལ་བའི་༌སྐྱབས་མཆོག་ཏུ་གྱུར་པ་ཁྱེད་རྣམས་ཀྱིས་བཀའ་འབངས་སུ་བདག་གིར་ཡོངས་སུ་བཟུང་བས་ན་སྲིད་པ་༌་འཁོར་བའི་གནས་འདི་ན་སྡུག་བསྔལ་གྱིས་མི་འཇིགས་ཏེ་མི་སྐྲག་ལ། རང་ཉིད་སྐྱབས་གནས་བླ་མེད་ཀྱི་སྐྱབས་འོག་ཏུ་ཚུད་པས་འཇིགས་པ་དང་བྲལ་བའི་སྟོབས་ཀྱི་སྐྱབས་མགོན་དང་བྲལ་བའི་སེམས་ཅན་ཉམ་ཐག་པ་རྣམས་ལ་ཡང་གནས་སྐབས་དང་མཐར་ཐུག་གི་དུས་ཀུན་ཏུ་སྦྱིན་པ་རྣམ་པ་གསུམ་སོགས་ཀྱིས་མཚོན་པའི་རྒྱལ་སྲས་ཀྱི་སྤྱོད་པའི་སྒོ་ནས་ཕན་པ་དང་བདེ་བ་ཁོ་ན་བསྒྲུབས་ནས་ཕན་འདོགས་པར་བགྱི་ནུས་སོ། །སྐྱབས་མཆོག་ལ་བསྟེན་ཡང་རང་གིས་སྔོན་གྱི་དུས་སུ་བསགས་པའི་སྡིག་པ་མི་དགེ་བས་ད་དུང་རྒྱུད་བསླད་པར་གྱུར་ན་དེ་དཀོན་མཆོག་གི་འབངས་སུ་མི་རུང་ཞིང་གཞན་ལ་ཕན་པ་སྒྲུབ་པ་ལྟ་ཞོག་རང་དོན་ཙམ་སྒྲུབ་པ་ལ་ཡང་གེགས་སུ་ཆེ་བས་ན་དེ་ལྟའི་སྔར་བྱས་ཀྱི་སྡིག་པ་མི་དགེ་བའི་ལས་རྣམས་༌༌་ལས་ཡང་དག་པར་འདའ་བར་བགྱིད་པ་སྟེ་སུན་འབྱིན་པའི་སྟོབས་ལ་སོགས་པའི་སྒོ་ནས་བཤགས་ཏེ་དེ་༌ནསལས་འདའ་བའམ་ཐར་བར་བགྱིད་ཅིང་། དེར་མ་ཟད་དཀོན་མཆོག་གི་བྲན་དུ་གྱུར་ཕྱིན་ཅད་སྡིག་པ་མི་དགེ་བའི་ལས་གཞན་ཡང་བགྱི་མི་རིགས་པས་སླན་ཆད་དམ་ཕྱིན་ཆད་སྲོག་ལ་བབས་ཀྱང་མི་དགེ་བའི་ལས་མི་བགྱིད་དོ་སྙམ་པའི་སྡོམ་སེམས་བརྟན་པོ་བསྟེན་པར་བགྱིའོ་ཞེས་པའོ།།
 
 གཉིས་པ་ཡིད་སྤྲུལ་གྱི་མཆོད་པ་ལ་གཉིས། ཁྲུས་དང་སྐུ་ཕྱི་སོགས་ཀྱི་མཆོད་པ། ཉེར་སྤྱོད་ཀྱི་མཆོད་པའོ། །དང་པོ་ནི། ཁྲུས་ཀྱི་ཁང་པ་སོགས་ཏེ། འདིར་ཁྲུས་གསོལ་ནས་རྒྱན་གྱི་བར་རིམ་པར་འབུལ་བ་ལ། ཐོག་མར་ཁྲུས་ཀྱི་མཆོད་པ་བྱ་བ་ནི་འཇིག་རྟེན་ན་རྒྱལ་པོ་སོགས་མགྲོན་དུ་བོས་པ་ལ་ཐོག་མར་ཁྲུས་གསོལ་བ་ལྟར་རང་གིས་དད་གུས་ཀྱི་སྒོ་ནས་སྤྱན་དྲངས་པའི་མཆོད་གནས་རྣམས་ལ་སྐུ་ཁྲུས་གསོལ་བ་ལ་ཡང་། ཁྲུས་ཁང་གསལ་གདབ་པ་ནི། གང་དུ་ཁྲུས་གསོལ་པའི་གནས་དེར་ཁྲུས་ཀྱི་ཁང་པ་ཡིད་དུ་འོང་བ་ག་བུར་དང་ཙནྡན་དང་ཨ་ག་རུ་ལ་སོགས་པའི་ཆུས་ཆག་ཆག་བཏབ་ཅིང་དེ་དག་གི་དྲིས་བདུག་ནས་བསྒོས་པར་བྱས་པས་ཤིན་ཏུ་དྲི་ཞིམ་པ། དེའི་འོག་གཞི་ཤེལ་གྱི་རང་བཞིན་གྱིས་གཞི་ཤིན་ཏུ་དྲི་མ་མེད་པས་ཁ་དོག་གསལ་ཞིང་དངས་ལ་འོད་ཟེར་འཕྲོ་ཞིང་འབར་བས་འཚེར་བ་ཕྱི་དོར་ལེགས་པར་བྱས་ཏེ་མཛེས་པར་བསྟར་བ་ལ། དབང་སྔོན་ལ་སོགས་པའི་རིན་པོ་ཆེ་དུ་མ་ལས་གྲུབ་ཅིང་འོད་ཟེར་སྣ་ཚོགས་འཕྲོ་ཞིང་འབར་བའི་ཀ་བ་དང་གདུང་སོགས་ཡིད་དུ་འོང་བ་མང་པོ་དང་ལྡན་པ་དང༌། སྟེང་གི་ངོས་ཐམས་ཅད་དུ་མུ་ཏིག་གི་ཕྲེང་བའི་དྲ་བ་དང་དྲ་བ་ཕྱེད་པས་མཛེས་པར་སྤྲས་ཤིང་དེའི་འོད་མདངས་ཆགས་པའམ་འོད་གསལ་བའི་བླ་རེ་ཤིན་ཏུ་མཛེས་པ་བྲིས་པ་དག་དང་དེ་ལས་གཞན་པའི་རྒྱན་དུ་མས་ཀྱང་བརྒྱན་པར་བྱས་པའི་ཁང་བཟང་ཉམས་དགའ་བ་དེར། 
 
 ཡུལ་གང་ལ་ཁྲུས་ཇི་ལྟར་གསོལ་བ་ནི། ཁྲུས་གསོལ་བའི་ཡུལ་དེ་བཞིན་གཤེགས་པ་རྣམས་དང་དེའི་སྲས་སེམས་དཔའ་ཆེན་པོ་རྣམས་ལ། རིན་ཆེན་བིཌཱུརྱ་དང་གསེར་སོགས་ལས་བྱས་པའི་བུམ་པ་རིན་ཐང་ཆེན་པོ་ཅན་ནམ་རྣམ་གྲངས་མང་པོ་སྤོས་ཀྱི་རིགས་ཤིན་ཏུ་དྲི་ཞིམ་པོ་སྣ་ཚོགས་དང་སྦྱར་བའི་ཆུ་ཡིད་དུ་འོང་བ་མེ་ཏོག་དང་བཅས་པས་ལེགས་པར་བཀང་བ། ཤིན་ཏུ་ཡིད་འཕྲོག་པའི་གླུ་གར་དང་ནི་སྙན་ཅིང་འཇེབས་པའི་སྒྲ་སྐད་འབྱུང་བའི་རྫ་རྔ་དང་རྔ་ཟླུམ་ལ་སོགས་པའི་རོལ་མོར་བཅས་པ་རྣམ་གྲངས་བྱེ་བ་ཕྲག་དུ་མས་མཛེས་ཤིང་བརྒྱན་པའི་སྒོ་ནས་སྐུ་ཁྲུས་འདི་བདག་གིས་གསོལ་བར་བགྱིའོ་ཞེས་པའོ། །ཁྲུས་ཁང་གསལ་གདབ་ཚུལ་ཅུང་ཟད་རྒྱས་པར་སྤྲོ་ན། ཁྲུས་ཀྱི་ཁང་པ་སོགས་ཀྱི་ཚིག་བརྗོད་པའི་སྐབས་སུ་འདི་ལྟར་བསམ་པར་བྱ་སྟེ། ཚོགས་ཞིང་རྣམས་ཀྱི་མདུན་དུ་གོང་སྨོས་ལྟར་ཀྱི་ཁྲུས་ཁང་རིན་པོ་ཆེ་སྣ་ཚོགས་ལས་གྲུབ་ཅིང་རྒྱ་ཕིབ་རིམ་པ་གསུམ་དང་ལྡན་བཔ། ནེའུ་གསིང་མེ་ཏོག་སྣ་ཚོགས་བཀྲ་བས་ཕྱོགས་ཐམས་ཅད་རབ་ཏུ་མཛེས་ཤིང་རིན་པོ་ཆེ་ལས་གྲུབ་པའི་ཤིང་ལྗོན་པ་ཡིད་དུ་འོང་བ་སྣ་ཚོགས་པས་ཡོངས་སུ་བསྐོར་བ། ཁང་པའི་ཕྱོགས་བཞིར་སྒོ་རེ་རེ་དང་སྒོ་དེ་དག་སོ་སོའི་མདུན་དུ་ཁྲུས་ཀྱི་རྫིང་བུ་གྲུ་བཞི་བ་མེ་ཏོག་དབྱིབས་དང་ཁ་དོག་སྣ་ཚོགས་པས་མཛེས་པར་བརྒྱན་ཞིང་འོག་གཞིར་གསེར་གྱི་བྱེ་མ་བརྡལ་བ། ཕྱོགས་རེ་རེར་རིན་པོ་ཆེའི་ཐེམ་སྐས་འབབ་སྟེགས་མཆོག་ཏུ་བདེ་བའི་རྣམ་པར་ཡོད་པ། ཁྲུས་རྫིང་དེ་དག་སོ་སོའི་ནང་དུ་ཤིན་ཏུ་དྲི་ཞིམ་པོའི་ངད་ལྡང་པའི་སྤོས་ཀྱི་ཆུས་ཡོངས་སུ་གང་བར་ཡོད་པ། རིན་པོ་ཆེའི་ཀ་བ་དང་མུ་ཏིག་གི་བླ་རེསོགས་ཀྱིས་བརྒྱན་པའི་ཁྱད་པར་རྣམས་གོང་དུ་སྨོས་པ་ལྟར་གྱི་ཁང་བཟང་གི་དབུས་སུ་སེང་གེའི་ཁྲི་སོགས་སོ་སོའི་གདན་རྣམས་གསལ་གདབ། དེ་ནས་ཁྲུས་གསོལ་དངོས་ཀྱི་སྐབས་སུ་ཚོགས་ཞིང་རྣམས་སོ་སོའི་ན་བཟའ་དང་རྒྱན་ཕྲེང་སོགས་གོས་ཀྱི་གདང་ལྟ་བུར་དཔྱངས་ནས་སྐུ་གཅེར་བུར་ཁྲུས་ཁང་གི་༌་ནང་དུ་བྱོན་ནས་གདན་རྣམས་ལ་སོ་སོར་འཁོད་པར་བསམ། དེ་ནས་རང་ལུས་ལྷ་གྲངས་དང་མཉམ་པར་སྤྲུལ་ནས་དེ་ཐམས་ཅད་ཀྱི་ལག་ཏུ་རིན་པོ་ཆེའི་བུམ་པ་ཐོགས་ཏེ་རྫིང་བུ་རྣམས་ལས་ཆུ་བླངས་ནས་བསྟོད་བསྔགས་ཀྱི་གླུ་དབྱངས་རོལ་མོ་དང་བཅས་པས་ཁྲུས་གསོལ་བས་འགྲོ་བའི་སྣང་ངོར་དྲི་མ་ཐམས་ཅད་དག་ཅིང་ཐུགས་རྒྱུད་ལ་ཟག་མེད་ཀྱི་བདེ་བ་ཁྱད་པར་ཅན་སྐྱེས་པར་བསམ་ནས་ཁྲུས་གསོལ་བར་བྱའོ།།
 
 ཁྲུས་གསོལ་བྱས་པའི་དགོས་པ་ནི། ད་ལྟ་རང་དང་རང་འདྲ་ཕལ་ཆེ་བ་དམ་པའི་ཆོས་ཉན་བསམ་སྒོམ་སྒྲུབ་སོགས་ལ་ཞུགས་པའི་ཚེ་བློའི་ནུས་པ་ཤིན་ཏུ་ཆུང་པས་དེ་དང་དེའི་སྐབས་ཀྱི་དོན་རྣམས་བློ་ལ་གསལ་བར་འཆར་མི་ཐུབ་པར་ནག་ཐུམ་གྱིས་འགྲོ་བ་ནི། ཐོག་མེད་ནས་ད་ལྟ་ཡན་ཆད་དུ་བསགས་པའི་སྡིག་ལྟུང་ཚན་ཆེ་བ་དང་ཁྱད་པར་དཀོར་སྒྲིབ་སོགས་ཀྱིས་ནོན་པའི་དབང་གིས་ཡིན་པར་བཤད་པས་ཁྲུས་གསོལ་བྱས་ན་དེ་ལྟ་བུ་ལ་ཕན་ཤིན་ཏུ་ཆེ་བར་གསུངས་སོ།།སྐུ་ཕྱི་ཞིང་ན་བཟའ་དང་རྒྱན་འབུལ་བ་ནི། དེ་ནས་མཆོད་ཡུལ་དེ་དག་གི་སྐུ་ལ་ཁྲུས་གསོལ་བའི་ཆུའི་རློན་གྱིས་གོས་པ་དེ་དུ་ཀཱུ་ལ་དང་ཀ་ཤའི་རས་ལ་སོགས་པ་མཚུངས་པ་མེད་པའི་གོས་འཇམ་ཞིང་དྲི་མ་མེད་པའི་གཙང་བ་ལ་ཨ་ག་རུ་དང་ཙནྡན་ལ་སོགས་པ་སྤོས་དྲི་ཞིམ་པོས་རབ་ཏུ་བསྒོས་པས་སྐུ་ལུས་ཕྱི་བ་སྟེ་བྱི་དོར་བགྱི་བའོ། །བྱི་དོར་བྱས་པའི་རྗེས་དེ་ནས་མཆོད་གནས་དེ་དག་ལས་རབ་ཏུ་བྱུང་བའི་ཆ་བྱད་ཅན་རྣམས་ལ་རུང་བའི་ཚོན་གསུམ་ལྟ་བུས་ཁ་དོག་ལེགས་པར་བསྒྱུར་བའི་ཆོས་གོས་རྣམ་གསུམ་སོགས་རང་རང་གི་ཆ་ཚད་དང་ལྡན་པའི་ན་བཟའ་གུར་གུམ་དང་ཨ་ག་རུའི་ཕྱེ་མ་ལ་སོགས་པ་ཤིན་ཏུ་དྲི་ཞིམ་པོའི་སྤོས་ཀྱིས་བདུག་ཅིང་བསྐུས་པའི་གོས་དམ་པ་སྟེ་གོས་མཆོག་རྣམས་འབུལ་ལོ། །
 
 སྤྱིར་རབ་བྱུང་ལ་དྲིལ་བྱུག་པ་སོགས་བཀག་ཀྱང་གཞན་དད་ལྡན་གྱི་ཚོགས་བསགས་པའི་སྐབས་ལྟ་བུར་གནང་ངོ༌། །བྱང་སེམས་ཁྱིམ་པའི་ཚུལ་ཅན་ནམ་རྟགས་ཅན་རྣམས་ལ་ལྷ་རྫས་ལས་འབྱུང་ཞིང་ལྷ་ལ་འོས་པའི་གོས་བཟང་པོ་ཡང་ཞིང་སྲབ་ལ་རེག་བྱ་འཇམ་པ་དབྱིབས་དང་ཁ་དོག་སྣ་ཚོགས་པ་ཅན་རྣམས་དབུལ་བ་དང་། རིན་པོ་ཆེའི་ཅོད་པཎ་རྣ་རྒྱན་མགུལ་རྒྱན་གདུ་བུ་སྐ་རགས་དོ་ཤལ་སོགས་ཀྱི་རྒྱན་མཆོག་ཏུ་གྱུར་པ་བརྒྱ་ཕྲག་༌༌༌སོགས་དེ་དང་དེ་དག་གིས་འཕགས་པ་ཀུན་ཏུ་བཟང་བོ་དང་འཇམ་དབྱངས་དང་འཇིག་རྟེན་དབང་ཕྱུག་དང་སོགས་སྒྲས་བསྟན་པ་བྱམས་པ་ཕྱག་རྡོར་ནམ་སྙིང་ས་སྙིང་སྒྲིབ་སེལ་རྣམས་དང་སངས་རྒྱས་བྱང་སེམས་གཞན་རྣམས་ལའང་བརྒྱན་པར་བགྱིའོ་ཞེས་པའོ། །མ་ཕམ་ཀུན་ཏུ་བཟང་དང་འཇམ་དབྱངས་དང༌། ཞེས་པའང་ཡོད་པ་འདྲའོ། །དེ་ནས་སྔར་གྱི་ན་བཟའ་དང་རྒྱན་སོགས་འོད་སེར་པོའི་རྣམ་པས་རང་ལ་ཐིམ་པར་བསམ་པ་དང༌། གང་ལ་ཁྲུས་གསོལ་བའི་ཡུལ་དམ་པ་དེ་རྣམས་བྱ་ཁྱུང་འཕུར་བ་ལྟར་འུར་དིར་གྱིས་བྱོན་ནས་ཚོགས་གསོག་པའི་ཞིང་དུ་རང་རང་གི་གདན་ཁྲི་སོ་སོ་གསལ་བཏབ་པའི་སྟེང་དུ་བཞུགས་པར་བསམ་མོ། །འདི་དག་ལ་སྔོན་འགྲོ་ཁྲུས་ཁང་གསལ་བ་དངོས་གཞི་སྐུ་ཁྲུས་གསོལ་རྗེས་སྐུ་ཕྱིས་ཏེ་གོས་རྒྱན་འབུལ་བ་ཞེས་ཀྱང་བཤད་དོ། །
 
 གཉིས་པ་ཉེས་སྤྱོད་ཀྱི་མཆོད་པ་ནི། སྟོང་གསུམ་ཀུན་ཏུ་སོགས་ཏེ། དྲི་ཆབ་ནས་གདུགས་ཀྱི་མཆོད་པའི་རིམ་པར་འབུལ་བ་ལ། དྲི་བཟང་གི་བྱུག་པ་ནི། སྟོང་གསུམ་ཀུན་ཏུ་ཞེས་གསུངས་ཏེ།དེའི་དོན་ཡང་། མཛོད་ལས། །གླིང་བཞི་པ་དང་ཉི་ཟླ་དང༌། །རི་རབ་དང་ནི་འདོད་ལྷ་དང་། །ཚངས་པའི་འཇིག་རྟེན་སྟོང་ལ་ནི། །སྟོང་ནི་སྤྱི་ཕུད་ཡིན་པར་འདོད། །དེ་སྟོང་ལ་ནི་སྟོང་གཉིས་པ། །བར་མའི་འཇིག་རྟེན་ཁམས་ཡིན་ནོ། །དེ་སྟོང་ལ་ནི་སྟོང་གསུམ་མོ། ཞེས་པ་ལྟར།གླིང་བཞི་རི་རབ་འདོད་ལྷ་ཚངས་པའི་འཇིག་རྟེན་དང་བཅས་པ་སྟོང་ལ་སྟོང་དང་པོ་སྤྱི་ཕུད་ཀྱི་འཇིག་རྟེན། དེ་སྟོང་དུ་བསྒྲེས་པ་ནི་སྟོང་གཉིས་པ་བར་མའི་འཇིག་རྟེན། དེ་སྟོང་ནི་གསུམ་པ་སྟོང་ཆེན་པོའི་འཇིག་རྟེན་སྟེ་དེ་ན་གླིང་བཞི་རི་རབ་ཉི་ཟླ་འདོད་ལྷ་སོགས་བྱེ་བ་ཕྲག་བརྒྱ་རེ་ཡོད་ལ་དེ་ལྟ་བུའི་སྟོང་གསུམ་པ་གཅིག་ནི་སངས་རྒྱས་གཅིག་གི་ཞིང་ཁམས་ཡིན་ལ། དེ་ལྟ་བུའི་ཕྱོགས་བཅུ་མཐའ་ཡས་པ་ན་གནས་པའི་ཞིང་མ་ལུས་པ་ཀུན་ཏུ་ཁྱབ་པར་བྱེད་པའི་དྲི་ཞིམ་པོའི་ངད་ལྡང་ཞིང་འཕྲོ་བ་ཡི་ཙནྡན་ལ་༌་སོགས་པའི་དྲི་བཟང་པོ་མཆོག་ཏུ་གྱུར་པའི་ལྡེ་གུའི་བྱུག་པ་རྣམས་ཀྱིས་ཐུབ་པའི་དབང་པོ་སངས་རྒྱས་དང་བྱང་ཆུབ་སེམས་དཔའ་ཀུན་གྱི་སྐུ་ལུས་གསེར་སྦྱངས་བཙོ་མ་སྟེ་སྐྱུ་རུ་ལན་ཚ་བུལ་ཏོག་ལ་སོགས་པའིསཆུས་ཕྱིའི་དྲི་མ་སྦྱངས་ཤིང༌། སའི་སྐོན་བུ་ཁ་སྦྱར་དུ་བཅུག་ནས་མེར་རིང་དུ་བསྲེགས་པ་ལ་སོགས་པས་ནང་གི་དྲི་མ་སྦྱངས་པས་བཙོ་མ། རོ་ཙན་ལ་སོགས་པའི་ནོར་བུས་བྱི་བདར་ཡང་ཡང་བྱས་ནས་བྱི་དོར་ལེགས་པར་བྱས་པ་ལྟར་འོད་རབ་ཏུ་གསལ་བའི་མདངས་ཆགས་ཤིང་ཕྱི་རོལ་དུ་འོད་འབར་ཞིང་འཕྲོ་བ་དེ་དག་ལ་བྱུག་པའམ་བསྐུས་ཏེ་མཆོད་པར་བགྱིའོ།།
 
 མེ་ཏོག་གི་མཆོད་པ་ནི། ཐུབ་པའི་དབང་པོ་མཆོད་གནས་སམ་མཆོད་འོས་མཆོག་ཏུ་གྱུར་པ་རྣམས་ལ། དྲི་དང་དབྱིབས་དང་ཁ་དོག་ལ་སོགས་པ་གང་གི་སྒོ་ནས་ཀྱང་ཡིད་དུ་འོང་བའི་ལྷའི་མེ་ཏོག་མནྡཱ་ར་བ་སྟེ་ཡིད་འཛིན་དང་དཔག་བསམ་ཤིང་ལས་སྐྱེས་པའི་མནྡཱ་ར་ཆེན་པོ་དང༌། པདྨ་སྟེ་མ་ལི་ཀའམ་པར་ཤི་ཀ་དང་ཨུཏྤལ་སྔོན་པོ་དང་སྣ་མའི་མེ་ཏོག་དང་ཙམ་པ་ཀ་ལ་སོགས་པ་དྲི་ཞིམ་པོ་ཅན་གྱི་མེ་ཏོག་ཐམས་ཅད་སིལ་མར་འཐོར་བ་དང༌། མེ་ཏོག་གི་རིགས་དུ་མ་ལེགས་པར་བརྒྱུས་པའི་ཕྲེང་བ་སྤེལ་ལེགས་པ་སྟེ་དབྱིབས་དང་ཁ་དོག་སོགས་མཛེས་པར་སྤེལ་བ་ཡིད་དུ་འོང་ཞིང་དགའ་བ་བསྐྱེད་པར་བྱེད་པའི་ཆུན་འཕྱུང་རྣམས་ཀྱིས་ཀྱང་མཆོད་པར་བགྱིའོ། །།
 
 བདུག་སྤོས་ཀྱི་མཆོད་པ་ནི། བདུག་སྤོས་ཀྱི་མཆོག་ཏུ་གྱུར་པ་ཚོར་མ་ཐག་ཏུ་ཡིད་དགའ་བ་དེས་དབང་མེད་དུ་འཕྲོག་པར་བྱེད་པའི་ཨ་ག་རུ་ལ་སོགས་པའི་དྲི་ཞིམ་པོའི་ངད་ཀྱིས་ཕྱོགས་ཐམས་ཅད་དུ་རྒྱས་པར་ཁྱབ་ཅིང་འཕྲོ་བར་བྱེད་པ་ཡི་བདུག་པ་དུ་མ་མེར་བསྲེགས་པའི་དུ་བ་རྣམས་ཀྱང་སྤྲིན་གྱི་ཕུང་པོ་བཞིན་དུ་ནམ་མཁའི་ཁམས་ཀུན་ཏུ་ཁྱབ་བར་འཁྲིགས་པའི་ཚོགས་རྣམས་ཀྱང་རྒྱལ་བ་སྲས་བཅས་དེ་དག་ལ་གུས་པས་འབུལ་བར་བགྱིའོ། །ཞལ་ཟས་ཀྱི་མཆོད་པ་ནི། བྲས་ཆན་དང་སྣུམ་ཁུར་དང་ལི་ཁར་ལ་སོགས་པ་རྣམས་དང་རྒུན་འབྲུམ་དང་རྒྱུ་སྟར་གྱི་ཁུ་བ་ལ་སོགས་པའི་ཞལ་ཟས་ཀྱི་ཁྱད་པར་བཟའ་བཅའ་བཏུང་གཞིབ་ཀྱི་རིགས་སྣ་ཚོགས་པ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ལྡན་པ་དང་བཅས་པ་ཡི་ལྷ་བཤོས་གཙང་ཞིང་ཡིད་དུ་འོང་བ་རྣམས་ཀྱང་མཆོད་ཡུལ་དམ་པ་དེ་དག་ལ་དབུལ་བར་བགྱིའོ།།
 
 སྣང་གསལ་གྱི་མཆོད་པ་ནི། རྒྱུ་གསེར་གྱི་རང་བཞིན་ལས་བྱས་ཤིང་དབྱིབས་མེ་ཏོག་པདྨ་འདབ་མ་རྒྱས་པ་ལྟར་མཛེས་པའི་སྣོད་ཀྱི་གཞི་དུ་མ་ཚར་དུ་དངར་བ་སྟེ་གྲལ་གྱི་ཕྲེང་བར་བསྒྲིགས་པ་ཡི་ནང་ངམ་སྟེང་དུ་བཞག་པའི་ཡིད་བཞིན་གྱི་ནོར་བུ་རིན་ཐང་ཆེན་པོ་ཅན་སྣ་ཚོགས་ལས་གྲུབ་པའི་སྒྲོན་མེ་རྣམས་ཀྱང་འོད་རབ་ཏུ་གསལ་ཞིང་འཕྲོ་བས་ཉིན་མཚན་གྱི་དུས་ཀུན་ཏུ་ཕྱོགས་ཐམས་ཅད་སྣང་བ་ཆེན་པོས་ཁྱབ་པར་བྱེད་པ་དང་། ཀྱང་ཞེས་པས་བསྡུས་པ་ཉི་ཟླ་ལ་སོགས་པའི་སྣང་བྱེད་ཆེན་པོ་དང་འབྲུ་མར་རྩི་མར་སོགས་ཀྱི་སྣང་གསལ་དང་བཅས་པའང་མཆོད་ཡུལ་རྣམས་ལ་དབུལ་བར་བགྱིའོ།།ས་གཞི་བསྟར་བའི་མཆོད་པ་ནི། ས་གཞི་བྱི་དོར་ལེགས་པར་བྱས་ཏེ་བསྟར་བ་ལ་ག་བུར་གུར་གུམ་ཙནྡན་སོགས་དྲི་ཞིམ་པའི་སྤོས་ཀྱི་ཆུས་ཁྱབ་པར་བྱུགས་པའི་གཞི་དེར་དབྱིབས་དང་ཁ་དོག་ལ་སོགས་པ་མཛེས་པའི་མེ་ཏོག་གི་རིགས་ཡིད་དུ་འོང་བ་དུ་མའི་སིལ་མ་གཅལ་དུ་དགྲམ་ཞིང་བཀོད་པ་མཛེས་བར་ལ་བྱས་པའང་མཆོད་གནས་རྣམས་ལ་གུས་པས་དབུལ་བར་བགྱིའོ། །འདིར་མེ་ཏོག་གི་ཚོམ་བུ་རི་གླིང་ཉི་ཟླ་སོགས་ཀྱི་ཚུལ་དུ་བཀོད་ན། ས་གཞི་སྤོས་ཆུས་བྱུགས་ཤིང་མེ་ཏོག་བཀྲམ། རི་རབ་གླིང་བཞི་ཉི་ཟླས་བརྒྱན་པ་འདི། ཞེས་སོགས་ཞིང་ཁམས་འབུལ་བ་དང་འདྲའོ།།
 
 གཞལ་མེད་ཁང་བཟང་གི་མཆོད་པ་ནི། དབྱིབས་དང་ཁ་དོག་མཛེས་པ་ལ་སོགས་པའི་ཡོན་ཏན་བློས་གཞལ་དུ་མེད་པ་དང་ལྡན་པའི་ཕོ་བྲང་སྟེ་ཁང་བཟང་རིན་པོ་ཆེ་སྣ་ཚོགས་ལས་གྲུབ་པའི་ནང་ན་༌གནས་པའི་ལྷའི་བུ་མོ་རྣམས་ཀྱིས་སངས་རྒྱས་སྲས་བཅས་ལ་བསྟོད་ཅིང་བསྔགས་པའི་སྒྲ་དབྱངས་སྙན་༌ཞིང་ཡིད་དུ་འོང་བ་དུ་མ་སྒྲོགས་པ་དང་ལྡན་ཞིང་། ཕྱི་ནང་ཀུན་ཏུ་ཡང་མུ་ཏིག་གི་དོ་ཤལ་དང་ནོར་བུ་རིན་ཐང་ཆེན་པོ་ཅན་སྣ་ཚོགས་པའི་རྒྱན་གྱི་ཆུན་པོ་འཕྱང་བས་མཛེས་ཤིང་འོད་འབར་བ་དང་བླ་རེ་དང་རྒྱལ་མཚན་དང་བ་དན་ལ་སོགས་པ་དབྱིབས་དང་ཁ་དོག་སོགས་སྡུག་ཅིང་གཟི་འོད་རབ་ཏུ་འཕྲོ་བའི་༌་མཆོད་རྫས་དཔག་ཏུ་མེད་ཅིང་མཐའ་ཡས་པ་དང་བཅས་པའི་སྤྲིན་ཕུང་ཆེན་པོས་ནམ་མཁའི་ཁྱོན་ཐམས་ཅད་འགེངས་ཤིང་མཛེས་པར་བྱེད་པའི་ཕྱིར་ནམ་མཁའི་རྒྱན་དུ་གྱུར་པ་དེ་དག་ཀྱང་སེམས་ཅན་ཡོངས་ལ་ཕན་བདེ་འབའ་ཞིག་བཞེད་པའི་ཐུགས་རྗེ་ཆེན་པོའི་རང་བཞིན་ཅན་གྱི་སངས་རྒྱས་བྱང་སེམས་རྣམས་ལ་དབུལ་བར་བགྱིའོ། །
 
 ཡང་ས་གཞི་ལེགས་པར་བསྟར་བ་སྤོས་ཆུས་བྱུགས་ཤིང་མེ་ཏོག་བཀྲམ་པའི་གཞིར་གཞལ་མེད་ཀྱི་ཕོ་བྲང་ཞེས་ས་གཞི་བསྟར་བ་གཞལ་ཡས་ཁང་གི་མཆོད་པར་བསྡུས་ནས་འགའ་ཞིག་འཆད་དོ༑༑།གདུགས་ཀྱི་མཆོད་པ་ནི། རྒྱུ་རིན་ཆེན་སྣ་ཚོགས་ལས་གྲུབ་ཅིང་ཉི་མའི་འོད་ཀྱི་ཚ་གདུང་སོགས་སྐྱོབ་པར་བྱེད་པའི་གདུགས་མཛེས་ཤིང་སྙིངདུ་སྡུག་པ་གསེར་གྱི་ཡུ་བ་རིང་ཞིང་དྲང་བ་ཅན། མཐའ་སྐོར་གྱི་ཁོ་ར་ཁོར་ཡུག་ཐམས་ཅད་དུ་མུ་ཏིག་གི་ཕྲེང་བ་ལ་སོགས་པའི་རིན་པོ་ཆེའི་རྒྱན་གྱི་རྣམ་པ་ཡིད་དུ་འོང་བ་དུ་མས་སྤྲས་ཤིང་མཛེས་པར་བརྒྱན་པ་དབྱིབས་ལེགས་ཤིང་བལྟ་ན་སྡུག་པ་གྱེན་དུ་བསྒྲེང་བའི་ཚུལ་གྱིས་ཕུབ་པ་ཡང་དུས་རྟག་ཏུ་ཐུབ་དབང་སྲས་དང་བཅས་པ་རྣམས་ལ་ལེགས་པར་དབུལ་བར་བགྱིའོ། །
 
 གསུམ་པ་སྨོན་ལམ་སྟོབས་ཀྱི་མཆོད་པ་ནི། དེ་ལས་གཞན་ཡང་སོགས་དེ། དེ་ལྟར་མཆོད་རྫས་ཀྱི་རྣམ་གྲངས་འགའ་ཞིག་སྨོས་ནས་སླར་ཡང་སྨོན་ལམ་གྱི་མཆོད་པར་བསྡུས་ཏེ་བསྟན་པའི་ཕྱིར་སྔ་མ་དེ་དག་ལས་གཞན་པ་ཡང་དེ་དག་ལས་ཕུལ་དུ་བྱུང་ཞིང་ཁྱད་པར་དུ་འཕགས་པའི་མཆོད་པའི་ཚོགས་ཇ་བོ་ཆེ་དང་རྫ་རྔ་དང་དུང་དང་པི་ཝང་ལ་སོགས་པའི་རོལ་མོའི་རྣམ་གྲངས་སྒྱུ་རྩལ་དྲུག་ཅུ་རྩ་བཞི་ལས་རོལ་མོའི་བྱེ་བྲག་བཅོ་བརྒྱད་ཅེས་བཤད་པ་ལྟ་བུ་སྒྲ་སྙན་ཅིང་ཡིད་འཕྲོག་པ་དུ་མ་དང་། ལྷའི་བུ་མོ་སོགས་ཀྱིས་མཛེས་པའི་གར་དང་བཅས་པའི་གླུ་དབྱངས་སྙན་པ་ཡིད་དུ་འོང་བ་སྒྲོགས་པ་དང་ལྡན་པ། བྱེད་ལས་ཀྱི་ཁྱད་པར་སྒྲ་དབྱངས་དེ་དག་རྣ་ལམ་དུ་ཐོས་པ་ཙམ་གྱིས་ཀྱང་སེམས་ཅན་སྡུག་བསྔལ་ཅན་རྣམས་ཀྱི་སྡུག་བསྔལ་སེལ་ཞིང་དགའ་བདེས་ཡིད་སིམ་པའམ་ཚིམ་པར་བྱེད་པའི་མཆོད་པའི་སྤྲིན་ཕུང་དཔག་ཏུ་མེད་པ་རྣམས་ཀྱི་རྒྱུན་བསྐལ་བོའམ་བསྐལ་བ་ལས་ཀྱང་ལྷག་པར་རྒྱལ་བ་སྲས་བཅས་ཀྱི་སྙན་གྱི་ལམ་དུ་རྒྱུན་ཆད་པ་མེད་པར་སོ་སོར་གནས་པའམ་དེ་དག་གི་སྤྱན་སྔར་དུས་ཆད་པ་མེད་པར་སོ་སོར་འབྱུང་ཞིང་གནས་པར་གྱུར་ཅིག ། 
 
 དེ་བཞིན་དུ་ལུང་གི་ཆོས་གསུང་རབ་སྡེ་སྣོད་གསུམ་མམ་ཡན་ལག་བཅུ་གཉིས་དང་རྟོགས་པའི་ཆོས་འགོག་ལམ་གཉིས་སུ་གཏོགས་པའི་དམ་པའི་ཆོས་དཀོན་མཆོག་ཐམས་ཅད་དང་དེའི་རྟེན་གླེགས་བམ་སོགས་དང༌། ཆོས་སྐུའི་རྟེན་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་རྣམས་དང༌། གཟུགས་སྐུའི་རྟེན་རི་མོར་བྲིས་པ་འབུར་དུ་དོད་པ་ལུགས་སུ་བླུགས་པའི་སྐུ་གཟུགས་སོགས་ལ་རིན་ཆེན་མེ་ཏོག་སྟེ་རིན་པོ་ཆེའི་ཆར་དང་མེ་ཏོག་གི་ཆར་དང་གོས་དང་རྒྱུན་འབྲུ་དང་སྨན་ལ་སོགས་པའི་མཆོད་རྫས་ཀྱི་ཆར་བ་དུ་མ་དུས་སྲིད་པ་ཇི་སྲིད་ཀྱི་བར་དུ་ནམ་ཡང་རྒྱུན་མི་འཆད་པར་འབབ་པར་ཤོག་ཅིག་ཅེས་པའོ། །།དམ་ཚིག་གསུམ་རྒྱལ་ལས། དེ་ནས་མཆོད་པའི་ཉེ་བར་མཁོ་བའི་དངོས་པོ་ཇི་སྙེད་ཡོད་པ་འདི་ལྟ་སྟེ།ཐང་ལས་སྐྱེས་པ་དང་ཆུ་ལས་སྐྱེས་པའི་རིན་པོ་ཆེའི་རི་ལ་སོགས་པ་དང༌། རྒྱ་མཚོའི་རིན་པོ་ཆེ་ལ་སོགས་པ་ཉམས་དགའ་བ་བདག་པོ་མེད་ཅིང་ཡོངས་སུ་བཟུང་བ་མེད་པ་མ་ལུས་པ་དེ་དག་དང༌། སེམས་ཅན་གྱི་ཁམས་ན་ཡོད་པ་དེ་དག་དུས་ཐམས་ཅད་དུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཡོངས་སུ་བསྔོ་བར་བྱའོ། །ཡོངས་སུ་བསྔོས་ནས་བདག་གི་བསོད་ནམས་ཀྱི་སྟོབས་དང་དེ་བཞིན་གཤེགས་པ་རྣམས་ཀྱི་བྱིན་གྱིས་རླབས་ཀྱིས་མཆོད་པའི་སྤྲིན་རབ་འབྱམས་མཆོག་ཏུ་རྒྱ་ཆེ་བ་ཆོས་ཀྱི་དབྱིངས་རྒྱས་པར་འགེངས་པ་རྣམས་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་རབ་ཏུ་འབྱུང་བར་གྱུར་ཅིག །ཅེས་བདག་པོས་མ་བཟུང་བ་དང་སྨོན་ལམ་གྱི་མཆོད་པ་ཐུན་མོང་དུ་བསྟན་པ་དང༌། དཀོན་མཆོག་སྤྲིན་ལས་ཀྱང་། མདོ་སྡེ་རྣམས་སུ་བརྗོད་པའི་རྒྱ་ཆེ་བའི་མཆོད་པའི་ལས་གང་འདི་རྣམས་ལྷག་པའི་བསམ་པ་ཤིན་ཏུ་དྲག་པོས་དེ་རྣམས་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཡོངས་སུ་བསྔོ་བར་བྱེད་པ་དང༌། དེ་བཞིན་དུ་དེས་སྣ་ཚོགས་པའི་མཆོད་པའི་ལས་རྣམས་ཡོངས་སུ་སེམས་པར་བྱེད་དོ་ཞེས་གསུངས་སོ། །འགྲེལ་བ་ཕལ་ཆེར་དུ་ཚིགས་བཅད་སྔ་མ་རོལ་མོའི་མཆོད་པ་དང་ཕྱི་མ་སྨོན་ལམ་གྱི་མཆོད་པའམ་བྱིན་གྱིས་བརླབས་པའི་མཆོད་པར་༢ཆད་དོ།།
 
 བཞི་པ་བླ་ན་མེད་པའི་མཆོད་པ་ནི། ཇི་ལྟར་འཇམ་དབྱངས་སོགས་ཏེ། དཔེ་ཇི་ལྟར་ན་འཇམ་དབྱངས་དང་ཀུན་ཏུ་བཟང་པོ་ལ་སོགས་པ་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་གྱི་སྟོབས་ཀྱིས་ཇི་ལྟར་བཞེད་པའི་མཆོད་རྫས་དཔག་ཏུ་མེད་པ་ནམ་མཁའ་གང་བར་སྤྲུལ་ནས་ཕྱོགས་བཅུའི་རྒྱལ་བ་རྣམས་ལ་འཁོར་གསུམ་བདེན་ཞེན་གྱི་དྲི་མས་མ་གོས་པའི་ཟག་མེད་ཀྱི་མཆོད་པ་བླ་ན་མེད་པས་མཆོད་པར་མཛད་པ་དེ་བཞིན་དུ་བདག་གིས་ཀྱང་དེ་རྣམས་ཀྱི་མཆོད་པའི་ཚུལ་དུ་མོས་པ་ཙམ་བྱས་པའི་སྒོ་ནས་དེ་བཞིན་གཤེགས་པ་འགྲོ་བ་ཡོངས་ཀྱི་མགོན་པོ་སྲས་དང་བཅས་པ་རྣམས་ལ་མཆོད་པར་བགྱིའོ། །ས་བཅུའི་དབང་ཕྱུག་རྣམས་ཀྱིས་རྣམ་འཕྲུལ་མཐའ་ཡས་པས་སངས་རྒྱས་རྣམས་ལ་མཆོད་ཚུལ་ནི། དཀོན་མཆོག་ཏ་ལ་ལའི་མདོར། །མེ་ཏོག་ཕལ་ཆེར་མེ་ཏོག་བླ་རེ་དང༌། །མེ་ཏོག་བཀོད་པའི་འོད་ཟེར་རབ་བཀྱེ་སྟེ། །མེ་ཏོག་སྣ་ཚོགས་ཀུན་ཏུ་བཀྲམ་བྱས་ནས། །བདག་ཉིད་ཆེན་པོ་དེ་དག་རྒྱལ་བ་མཆོད། །ཅེས་སོགས་དང༌། །རྒྱལ་བ་མཆོད་པའི་རྣམ་འཕྲུལ་ཏིང་ངེ་འཛིན། །རྒྱལ་བ་ཀུན་ལ་མངོན་པར་སྒྲུབ་བྱེད་ཅིང༌། །ལག་པའི་མཐིལ་གྱིས་སྟོང་གསུམ་རྒྱས་བཀང་ཞིང༌། །སྐྱེས་བུ་ཆེན་པོ་རྣམས་ལ་མཆོད་པ་བྱེད། །ཕྱོགས་བཅུ་ཀུན་ན་མེ་ཏོག་ཕྲེང་བ་དང༌། །སྤོས་དང་བྱུག་པ་རིན་ཆེན་རིན་ཆེ་བ། །དེ་དག་བྱང་ཆུབ་ཤིང་དྲུང་བཞུགས་པ་ཡི། །རྒྱལ་བ་མཆོད་ཕྱིར་ལག་པའི་མཐིལ་ནས་འགྱེད། །ན་བཟའ་ཕྱེ་མ་རིན་ཆེན་ཇི་སྙེད་དང༌། །རྒྱལ་མཚན་བ་དན་གདུགས་དམ་སྣ་ཚོགས་དང༌། །གསེར་གྱི་རྒྱུན་དང་རིན་ཆེན་བླ་རེ་དག །ལག་མཐིལ་དེ་ནས་ཆར་དུ་མངོན་པར་འབེབས། །ཞེས་དང་། ལག་པའི་མཐིལ་ནས་མཆོད་པ་བསམ་ཡས་རྣམས། །རྒྱལ་བ་གཅིག་ལ་དེ་དག་བྱེད་པ་ལྟར། །རྒྱལ་བ་མ་ལུས་ཀུན་ལའང་དེ་བཞིན་དེ། །དྲང་སྲོང་ཏིང་འཛིན་རྣམ་འཕྲུལ་དེ་འདྲའོ། །ཞེས་སོགས་གསུངས་པ་ལྟར་རོ། །
 
 ལྔ་པ་བསྟོད་པ་དབྱངས་ཀྱི་མཆོད་པ་ནི། ཡོན་ཏན་རྒྱ་མཚོ་སོགས་ཏེ། སྐུ་གསུང་ཐུགས་ཀྱི་ཡོན་ཏན་རྒྱ་མཚོ་ལྟར་ཟབ་ཅིངརྒྱ་ཆེ་ལ་ཟད་མི་ཤེས་པ་མངའ་བའི་སངས་རྒྱས་བྱང་སེམས་རྣམས་ལ་བདག་གིས་དེ་དག་གི་ཡོན་ཏན་མཐའ་ཡས་པ་བརྗོད་པའི་བསྟོད་དབྱངས་ཀྱི་ཡན་ལག་ཀྱང་རྒྱ་མཚོ་ལྟར་མཐའ་ཡས་པས་བསྟོད་དོ། །དེ་ལྟར་བསྟོད་པའི་གླུ་དབྱངས་སྙན་པར་བསྒྲགས་པ་དེའི་རྒྱུན་གྱི་མཆོད་པའི་སྤྲིན་ཚོགས་མཐའ་ཡས་པ་ནི་ཕྱིས་བསྟོད་དབྱངས་མ་བྱས་པའི་སྐབས་སུ་ཡང་རྒྱལ་བ་སྲས་བཅས་དེ་དག་ལ་སྟེ་དེ་དག་གི་ཐུགས་ཀྱི་ཡུལ་ལམ་སྙན་ལམ་དུའམ་དྲུང་དུ་ངེས་པར་ཡུལ་དུས་ཀུན་ཏུ་རྒྱུན་ཆད་པ་མེད་པར་བདག་གིས་ཇི་ལྟར་སྨོན་པ་དེ་བཞིན་དུ་འབྱུང་བར་གྱུར་ཅིག་ཅེས་པའོ། །དབྱངས་ཀྱི་ཡན་ལག་ཅེས་པའི་དབྱངས་ནི་ས་འཛིན་པ་སོགས་བདུན་དང་ཡན་ལག་ནི་ཀ་མོད་སོགས་ཡིན་ལ་དེ་རེ་རེ་ལའང་ཡན་ལག་དུ་མ་ཡོད་པས་རྒྱ་མཚོ་ཞེས་བརྗོད་པ་ཡིན་པར་འགྲེལ་ཆེན་དུ་གསུངས་ལ། དབྱངས་བདུན་ནི། བར་མ་དྲང་སྲོང་ས་འཛིན་དང༌། །དྲུག་ལྡན་ལྔ་ལྡན་བློ་གསལ་བ། །འཁོར་ཉན་པ་སྟེ་རྣམ་པ་བདུན། ཞེས་བཤད་པ་ལྟར་དང་། དར་ཊིཀ་སོགས་ལས་དབྱངས་ནི་ངག་དང་ཡན་ལག་ནི་དེའི་རྒྱུ་ལྕེ་རྐན་སོགས་དང་རྒྱ་མཚོ་ནི་མང་པོའི་སྒྲ་སྟེ་ལུས་རེ་རེ་ལ་མགོ་དཔག་ཏུ་མེད་པ་དང་མགོ་རེ་རེ་ལྕེ་དཔག་ཏུ་མེད་པར་༌མོས་ནས་བསྟོད་པའོ། །ཞེས་གསུངས། གསུང་རྒྱུན་ལས་དབྱངས་ནི་སྐད་གསང་བསྟོད་པ་དང་ཡན་ལག་ནི་འགྱུར་ཁུག་འདེགས་འཇོག་སོགས་རིགས་མང་པོ་ཡོད་ལ་དེའི་ཕྱིར་རྒྱ་མཚོ་ཞེས་བརྗོད་པ་ཡིན་ཞེས་འབྱུང་ངོ༌། །དེ་དག་ནི་བཟང་སྤྱོད་དུ། དེ་དག་བསྔགས་པ་མི་ཟད་ཅེས་སོགས་གསུངས་པ་དང་འདྲ་ལ། དེའི་རྒྱུ་མཚན་གྱིས་འདི་ལ་ངག་གི་ཕྱག་ཅེས་འོག་མ་ཕྱག་འཚལ་བའི་ཡན་ལག་གི་ཁོངས་སུ་བསྡུས་ཏེ་མར་སྦྲེལ་ནས་འཆད་པའང་ཡོད་དོ། །འདི་ལ་བཀུར་སྟིའི་མཆོད་པ་དང་སྔ་མ་རྣམས་ལ་རྙེད་པའི་མཆོད་པ་ཞེས་ཀྱང་གསུང་ངོ༌། །དེ་ལྟར་དཀོན་མཆོག་ལ་མཆོད་པ་ཕུལ་བའི་ཕན་ཡོན་ནི། དཀོན་མཆོག་སྒྲོན་མེར། རིགས་པར་བརྩོན་པ་དཀོན་མཆོག་གསུམ་རྣམས་ལ། །སྦྱོར་བ་སྐྱོ་བ་མེད་པར་མཆོད་བྱས་ནས། །དེ་དག་བདུད་བཞིའི་ལམ་ལས་རབ་འདས་ཏེ། །བྱང་ཆུབ་བླ་མེད་མྱུར་དུ་རེག་པར་འགྱུར། །སེམས་ཅན་མང་པོ་བརྩོན་འགྲུས་འཛིན་བཅུག་སྟེ། །དཀོན་མཆོག་གསུམ་ལ་མཆོད་པར་རབ་བྱས་ནས། །ཟད་པའི་དུས་ན་དམ་ཆོས་ཡོངས་བཟུང་བས། །བརྟུན་པར་ལྡན་པའི་འོད་ཟེར་དེར་ཐོབ་པོ། །ཞེས་དང༌། ས་སྙིང་ལས་ཀྱང༌། །ཁམས་གསུམ་དག་ན་བདེ་ཞིང་སྐྱིད་པ། །དེ་ཀུན་དཀོན་མཆོག་མཆོད་ལས་བྱུང་བའི། །དེ་བས་བདེ་སྐྱིད་འདོད་པ་རྣམས་ཀྱིས། །རྟག་ཏུ་དཀོན་མཆོག་མཆོད་ལ་བརྩོན་བྱ། །ཞེས་སོ།།
 
 གཉིསཕྱག་འཚལ་བའི་ཡན་ལགགཉིས་པ་ཕྱག་འཚལ་བའི་ཡན་ལག་ནི། དུས་གསུམ་གཤེགས་པའི་སོགས་ཏེ། དེ་ལ། མཆོག་གསུམ་ལ་ཕྱག་འཚལ་བ་ནི། འདས་མ་འོངས་ད་ལྟར་གྱི་དུས་གསུམ་དུ་བྱོན་གཤེགས་བཞུགས་པར་མཛད་པའི་རྫོགས་པའི་སངས་རྒྱས་ཀུན་དང་ལུང་དང་རྟོགས་པས་བསྡུས་པའི་དམ་པའི་ཆོས་དང་ཚོགས་ཀྱི་མཆོག་བྱང་སེམས་འཕགས་པའི་དགེ་འདུན་དང་བཅས་པ་ཀུན་ལ། སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཕྲ་རབ་ཀུན་གྱི་གྲངས་ཇི་སྙེད་ཡོད་པ་དེ་སྙེད་ཀྱི་གྲངས་དང་མཉམ་པའི་ལུས་སྤྲུལ་ཏེ་ཡན་ལག་མ་ལྔ་ས་ལ་རབ་ཏུ་བཏུད་ནས་ངག་གིས་ཕྱག་འཚལ་བའི་ཚིག་བརྗོད་ཅིང་ཡིད་གུས་པ་དང་བཅས་པས་ནི་བདག་གིས་ཕྱག་འཚལ་ལོ་ཞེས་པའོ། །དེའང་ལུས་རེ་རེ་ལ་ཡང་མགོ་དང་ལག་པ་དང་ལྕེ་དཔག་མེད་སྤྲུལ་ནས་ལུས་རེ་རེས་ཀྱང་ཡན་ལག་སྨད་ལྔ་བཏུད་པ་དང་ལྕེ་རེ་རེས་ཀྱང་བསྟོད་བསྔགས་བྱེད་པར་མོས་པ་སོགས་དགོས་པར་བཤད་དོ། །འདི་བཟང་སྤྱོད་དུ། བཟང་བོ་སྤྱོད་པའི་སྨོན་ལམ་སྟོབས་དག་གིས། །ཞེས་སོགས་གསུངས་པ་དང་འདྲའོ། །
 
 བྱང་སེམས་སྐྱེ་བའི་གཞི་སོགས་ལ་ཕྱག་འཚལ་བ་ནི། བྱང་ཆུབ་སེམས་ཀྱི་གཞི་སྟེ་ཡུལ་གང་ལ་བརྟེན་ནས་བྱང་ཆུབ་ཀྱི་སེམས་དེ་འབྱུང་ཞིང་སྐྱེ་བའི་རྒྱུ་ཐེག་པ་ཆེན་པོའི་སྡེ་སྣོད་དང་སངས་རྒྱས་ཀྱི་སྐུ་གཟུགས་དང༌།ཐེག་པ་ཆེན་པོའི་བཤེས་གཉེན་སོགས་སེམས་དེ་སྐྱེ་བའི་བདག་པོའི་རྐྱེན་བྱེད་པའི་གང་བྲག་དང༌། བྱང་ཆུབ་ཏུ་ཐུགས་བསྐྱེད་པའི་ས་ཕྱོགས་དང་སྐྱེས་རབས་སོགས་སུ་བཤད་པའི་སྐྱེ་བའི་གནས་སོགས་ཏེ། །རྫོགས་སངས་གང་དུ་བལྟམས་པ་དང༌། །གང་དུ་བྱང་ཆུབ་ལ་རེག་དང་། །ཞེས་སོགས་ཚིགས་བཅད་གཉིས་ཀྱིས་བསྟན་པ་ལྟར་གྱི་གནས་ཁྱད་པར་ཅན་རྣམས་དང༌། བང་རིམ་བུམ་པ་ཁ་ཁྱེར་སྲོག་ཤིང་ངམ་འཁོར་ལོ་གདུགས་ལ་སོགས་པའི་དབྱིབས་ཀྱི་རྣམ་པར་འདུ་བྱས་ཤིང་ཆོས་སྐུའི་རིང་༌་བསྲེལ་སྐུ་གདུང་གི་རིང་བསྲེལ་སྐུ་གདུང་ཡུངས་འབྲུ་ཙམ་གྱི་རིང་བསྲེལ་སྐུ་བལ་གྱི་རིང་བསྲེལ་ཏེ་རིང་བསྲེལ་རྣམ་པ་བཞིའམ་དེ་བཞི་གང་རུང་གི་སྙིང་པོ་ཅན་གྱི་མཆོད་རྟེན་གནས་ཆེན་པོ་བརྒྱད་ན་བཞུགས་པ་ལྟ་བུ་ལ་སོགས་པ་རྣམས་ལའང་བདག་གིས་ལུས་མང་པོར་སྤྲུལ་ཏེ་ཕྱག་འཚལ་བ་སྟེ། སྟེང་དང་འོག་དང་བར་དག་དང༌། །ཞེས་སོགས་ལྟར་རོ། །སོ་ཐར་གྱི་ཚིགས་སྔ་ཕྱིའི་མཁན་པོ་དང་དེ་བཞིན་དུ་བསླབ་སྡོམ་སོགས་སྦྱིན་པའི་སློབ་དཔོན་དང༌། ཐར་བའི་དོན་དུ་འབད་ཅིང་བརྩོན་པའི་བརྟུལ་ཞུགས་མཆོག་དང་ལྡན་པ་ཉན་ཐོས་རང་རྒྱལ་བྱང་སེམས་སོ་སྐྱེ་རྣམས་དང་ཞེས་པའམ། ཡང་ན་སྐྱབས་སྡོམ་དང་དགེ་བསྙེན་གྱི་སྡོམ་པ་སོགས་བརྟུལ་ཞུགས་མཆོག་གི་ཁུར་འཛིན་པ་རྣམས་ལའང་ཕྱག་འཚལ་ལོ་ཞེས་པའོ། །ཆོས་བཅུ་བའི་མདོ་ལས་གསུངས་པའི་སེམས་བསྐྱེད་སྐྱེ་བའི་རྒྱུ་བཞི་ཡང་བྱང་ཆུབ་སེམས་ཀྱི་གཞི་ཡིན་པར་བ་སུ་ངས་པ། དེ་བཞི་ནི་རང་ལ་སེམས་བསྐྱེད་པར་བསྐུལ་མཁན་སོགས་ཏེ། དེ་དག་ཕལ་ཆེར་ནི་གོང་གི་སེམས་བསྐྱེད་སྐྱེ་བའི་བདག་རྐྱེན་བྱེད་པའི་གང་ཟག་ཅེས་པ་དེས་བསྡུས་པའོ། ། ་མཆོད་རྟེན་བརྒྱད་ནི། སྐུ་འཁྲུངས་དུས་སུ་པདྨ་སྤུངས་པའི་མཆོད་རྟེན་སེར་སྐྱའམ་ལུམ་བིར་ཟས་གཙང་གིས་བཞེངས་པ་སྟེ་འདི་ལ་བཀྲ་ཤིས་འབྱུང་བའམ་བདེ་གཤེགས་འབྱུང་བའང་ཟེར། སངས་རྒྱས་དུས་སུ་བདུད་འདུལ་ལམ་བྱང་ཆུབ་མཆོད་རྟེན་གཟུགས་ཅན་སྙིང་པོས་བཞེངས་པ། སྟོན་པ་དྲུག་བཏུལ་དུས་སུ་ཆོ་འཕྲུལ་མཆོད་རྟེན་ཛེ་ཏའི་ཚལ་དུ་ལི་ཙ་བི་རྣམས་ཀྱིས་བཞེངས་པ་སྟེ་འདི་ལ་མུ་སྟེགས་འདུལ་མཛད་མཆོད་རྟེན་ཡང་ཟེར། དབྱེན་ཟླུམ་མཆོད་རྟེན་འོད་མའི་ཚལ་དུ་མ་གྷ་དྷ་པས་བཞེངས་པ། ལྷ་བབས་མཆོད་རྟེན་གྲོང་ཁྱེར་གསལ་ལྡན་དུ་དེར་གནས་པ་དག་གིས་བཞེངས་པ་སྟེ་འདི་ལ་ལྷས་མཆོད་པའི་མཆོད་རྟེན་ཡང་ཟེར། ཆོས་འཁོར་བསྐོར་ཚེ་བཀྲ་ཤིས་སྒོ་མང་ཝ་ར་ཎ་སིར་ལྔ་སྡེས་བཞེངས་པ་སྟེ་འདི་ལ་ཡེ་ཤེས་མཆོད་རྟེན་ཡང་ཟེར། སྐུ་ཚེའི་འདུ་བྱེད་བྱིན་གྱིས་བརླབས་ཚེ་རྣམ་རྒྱལ་མཆོད་རྟེན་ཡངས་པ་ཅན་དུ་བཞེངས་པ། མྱང་འདས་མཆོད་རྟེན་རྩ་ཅན་དུ་གྱད་རྣམས་ཀྱིས་བཞེངས་པ་སྟེ་བརྒྱད་དོ། །དེ་ལྟར་གྲགས་ཆེན་བརྒྱད་དུ་བཤད་ཀྱང་སྤྱིར་མཆོད་རྟེན་ལ། འདུན་པ་སླར་ལོག་པའི་མཆོད་རྟེན། དབུ་སྐྲ་བྲེགས་ཤིང་ངུར་སྨྲིག་བླངས་པའི་མཆོད་རྟེན། ཕྱག་སོར་ལྔར་སེང་གེ་ལྔ་སྤྲུལ་ནས་གླང་ཆེན་སྨྱོན་པ་བཏུལ་བ་ན་གྲོང་ཁྱེར་འདུལ་མཛད་མཆོད་རྟེན། སྤྲེའུས་སྦྲང་རྩི་ཕུལ་ཏེ་ཤི་ནས་ལྷར་སྐྱེས་སྐབས་ཐུགས་རྗེ་འབྱུང་བའི་མཆོད་རྟེན། ལེགས་སྐྱེས་མས་འོ་ཐུག་དྲངས་པ་ན་ཉེར་ཞི་རྒྱལ་བའི་མཆོད་རྟེན། རིགས་ཅན་གསུམ་གྱི་དོན་མཛད་པ་ན་རྣམ་དག་མཆོད་རྟེན་སོགས་མང་དུ་ཡོད་པར་གསུངས་སོ། །ཕྱག་འཚལ་བའི་ཚུལ་ཞིབ་པར་ཕུང་པོ་གསུམ་པའི་མདོ་ལས་འབྱུང་བ་ལྟར་བྱ་དགོས་ལ། དེ་ལྟར་གུས་པས་ཕྱག་འཚལ་ན་ལུས་ཀྱི་ས་ཇི་ཙམ་ནོན་པའི་རྡུལ་གྱི་གྲངས་མཉམ་གྱི་འཁོར་སྒྱུར་དུ་སྐྱེ་བའི་དགེ་རྩ་བ་གསོག་ཅིང་དེ་གྲོགས་ལ་ཁོང་ཁྲོ་སྐྱེས་པ་སོགས་ཀྱིས་འཇོམས་པར་ལུང་རྣམ་འབྱེད་དུ་གསུངས་ལ། བསླབ་བཏུས་ཀྱི་བསོད་ནམས་སྤེལ་བའི་སྐབས་སུ་ཕྱག་མཆོད་ཡི་རང་སོགས་ཀྱི་ཕན་ཡོན་རྒྱ་ཆེར་བཤད་དོ།།
 
 གསུམསྐྱབས་སུ་འགྲོ་བའི་ཡན་ལགགསུམ་པ་སྐྱབས་སུ་འགྲོ་བའི་ཡན་ལག་ནི། བྱང་ཆུབ་སྙིང་པོ་སོགས་ཏེ། ཐེག་ཆེན་གྱི་སྐབས་འདིར་ནི་དུས་དེང་ནས་བཟུང་སྟེ་བྱང་ཆུབ་སྙིང་པོར་མཆིས་ཀྱི་བར་ཞེས་ཏེ། སྙིང་པོའི་སྒྲ་ནི་འོ་མའམ་ཞོའི་སྙིང་པོ་དང་མར་གྱི་སྙིང་པོ་ལྟ་བུ་ཡིན་པར་འགྲེལ་ཆེན་དུ་གསུངས་ལ། དེ་ལྟ་བུའི་བྱང་ཆུབ་སྙིང་པོ་དེ་ལ། གནས་ཀྱི་དབང་དུ་བྱས་པའི་བྱང་ཆུབ་སྙིང་པོ་ནི་ཆོས་སྐུ་མངོན་དུ་བྱེད་པའི་གནས་ཏེ། ལོངས་སྐུར་འཚང་རྒྱ་བའི་གནས་འོག་མིན་དང་མཆོག་གི་སྤྲུལ་སྐུར་འཚང་རྒྱ་བའི་གནས་རྡོ་རྗེའི་གདན་བྱང་ཆུབ་ཀྱི་ཤིང་དྲུང་ལྟ་བུའི་བྱང་ཆུབ་སྙིང་པོ་དེ་དང་དེར་མཆིས་པའམ་གཤེགས་ཀྱི་བར་དང༌། རྟོགས་པའི་དབང་དུ་བྱས་པའི་བྱང་ཆུབ་སྙིང་པོ་ནི་བག་ཆགས་དང་བཅས་པའི་སྒྲིབ་པ་མཐའ་དག་སྤངས་པའི་ཕྱིར་དང་ཆོས་ཐམས་ཅད་ཀྱི་གནས་ལུགས་དེ་བཞིན་ཉིད་ཐུགས་སུ་ཆུད་པའི་ཕྱིར་ན་བྱང་ཆུབ་སྟེ་དེ་ལྟ་བུའི་བླ་མེད་རྫོགས་པའི་བྱང་ཆུབ་དེ་མཆིས་ཀྱི་བར་རམ་ཐོབ་ཀྱི་བར་དུ་སྐྱབས་ཡུལ་ཀྱང་ཁྱད་པར་ཅན་རྫོགས་པའི་སངས་རྒྱས་རྣམས་ལ་སྐྱབས་སུ་མཆི་ཞིང༌། ཐེག་པ་ཆེན་པོའི་ཆོས་དཀོན་མཆོག་དང་བྱང་ཆུབ་སེམས་དཔའ་འཕགས་པ་ཡི་དགེ་འདུན་གྱི་ཚོགས་རྣམས་ལའང་དེ་བཞིན་ཏེ་བྱང་ཆུབ་སྙིང་པོའི་བར་དུ་སྐྱབས་སུ་མཆིའོ་ཞེས་པ་ཡིན་ལ། ཚུལ་ཇི་ལྟར་སྐྱབས་སུ་འགྲོ་ན། འཇིགས་པ་དང་སྡུག་བསྔལ་ལས་སྒྲོལ་བའི་རྟེན་ཉིད་དུ་ཡིད་ཀྱིས་འཛིན་ཅིང་ངག་གིས་ཁས་ལེན་པ་སྟེ། རང་གཞན་མཐའ་དག་སྲིད་ཞིའི་རྒུད་པས་འཇིགས་ཤིང་ཉེན་པ་ན་དེ་ལས་སྐྱོབ་པའི་ནུས་པ་སུ་ལ་ཡོད་ན་དཀོན་མཆོག་གསུམ་ལ་ཡོད་པར་ཡིད་ཆེས་པའི་དད་པའི་སྒོ་ནས་ཅི་མཛད་ཁྱེད་ཤེས་ཀྱིས་བློ་གཏོད་ཅིང་སྙིང་ནས་བསྟེན་པར་ཁས་ལེན་པའི་ཚུལ་གྱིས་སྐྱབས་སུ་མཆི་བའམ་སྐྱབས་སུ་འགྲོ་བ་ཡིན་ལ། སོ་སོར་སྐྱབས་སུ་འགྲོ་ཚུལ་ཡང༌། སངས་རྒྱས་དཀོན་མཆོག་ནི་འཇིགས་པ་མེད་པའི་ལམ་སྟོན་པ་པོའམ་སྐྱབས་སྟོན་པ་པོ་དང༌། ཆོས་དཀོན་མཆོག་ནི་འཇིགས་པ་མེད་པའི་ལམ་དངོས་སམ་སྐྱབས་དངོས་དང༌། དགེ་འདུན་དཀོན་མཆོག་ནི་འཇིགས་པ་མེད་པའི་ལམ་སྒྲུབ་པའི་གྲོགས་སམ་སྐྱབས་སྒྲུབ་པའི་གྲོགས་ཏེ་དེ་དང་དེ་དག་ཏུ་འཛིན་ཞིང་བསྟེན་པར་ཁས་ལེན་པ་ཡིན་ལ༑སྐྱབས་སུ་མཆི་ཞེས་པའི་ངེས་ཚིག་འཇིགས་པ་དང་སྡུག་བསྔལ་ལས་སྐྱོབ་པས་ན་སྐྱབས་དང་དེ་ལྟ་བུའི་སྐྱབས་དེ་དཔུང་གཉེན་དུ་བཟུང་ནས། གང་ཞིག་གང་ལ་སྐྱབས་སུ་འགྲོ་བ་དེ་ནི་དེའི་བཀའ་ལས་འདའ་བ་མ་ཡིན་པས་སོ་ཞེས་པ་བཞིན་དུ་དེའི་བཀའ་བཞིན་དུ་ཡོངས་སུ་བསྲུང་བ་ནི་མཆི་བའམ་འགྲོ་བའོ་ཞེས་བཤད་དོ། །དེའང་གཞན་རྒྱུད་ལ་གྲུབ་ཟིན་གྱི་ཐེག་པ་ཆེན་པོའི་མཆོག་གསུམ་ལ་འཇིགས་པ་དང་སྡུག་བསྔལ་ལས་སྒྲོལ་བའི་རྟེན་དུ་འཛིན་རྒྱུའི་སྐྱབས་འགྲོ་དང༌། རང་རྒྱུད་ལ་འབྱུང་འགྱུར་གྱིམཆོག་གསུམ་ལ་འཇིགས་པ་དང་སྡུག་བསྔལ་ལས་སྒྲོལ་བའི་རྟེན་དུ་འཛིན་པ་འབྲས་བུའི་སྐྱབས་འགྲོ་ཡིན་པར་གསུངས་ལ།སྐབས་འདིར་ཡང་དེ་ལྟ་བུའི་གྲུབ་ཟིན་དང་འབྱུང་འགྱུར་གྱི་དཀོན་མཆོག་གསུམ་པོ་དམིགས་ཡུལ་དུ་བྱས་ཏེ་སྐྱབས་སུ་འགྲོ་དགོས་སོ། །སྐྱབས་འགྲོ་འདི་ཕྱག་འཚལ་བ་དང་རྗེས་སུ་འབྲེལ་བས་ན་མཆོད་པའི་ཁོངས་སུ་བསྡུས་ནས་བཤད་པ་ཡོད་ལ། འགྲེལ་ཆེན་དུ་སྡིག་བཤགས་ཀྱི་སྔོན་འགྲོར་བཤད་དོ། །གང་ལྟར་ཡང་སེམས་བསྐྱེད་དང་སྡོམ་པའི་ཐུན་མོང་མ་ཡིན་པའི་རྒྱུའོ།།པ་འབཞིསྡིག་པ་བཤགས་པའི་ཡན་ལག །བཞི་པ་སྡིག་པ་བཤགས་པའི་ཡན་ལག་ལ་གཉིས། བཤགས་ཡུལ་མངོན་དུ་བྱ་བ། བཤགས་པས་བྱ་བ་དངོས་སོ། །
 
 དང་པོ་ནི། ཕྱོགས་རྣམས་ཀུན་ན་སོགས་ཏེ། བཤ གས་ཡུལ་ཕྱོགས་བཅུའི་འཇིག་རྟེན་གྱི་ཁམས་དཔག་ཏུ་མེད་པ་རྣམས་ཀུན་ན་བཞུགས་པ་ཡི་རྫོགས་པའི་སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་སེམས་དཔའ་ཆེན་པོའི་ཚོགོས་དང་བཅས་པ་སེམས་ཅན་ཐམས་ཅད་སྡུག་བསྔལ་རྒྱུ་དང་བཅས་པ་ལས་སྒྲོལ་བར་བཞེད་པའི་ཐུགས་རྗེ་ཆེན་པོ་མངའ་བ་རྣམས་མངོན་དུ་བྱས་ལ།།ཡིད་ཀྱིས་བཤགས་ཕུལ་རྣམས་ལ་དད་ཅིང་གུས་པ་དང་བཅས་པས་སྔར་བྱས་ཀྱི་སྡིག་པ་ལ་འགྱོད་པ་དྲག་པོ་དང༌། སྤྱོད་ལམ་ལུས་ཀྱིས་བཏུད་ནས་ལག་གཉིས་ཐལ་མོ་སྦྱར་ཏེ་ངག་གིས་སྡིག་པ་བཤགས་པའི་ཚིག་སྙན་ལམ་དུ་གསོལ་བ་ནི་ཞེས་པ་སྟེ་ལུས་ངག་གི་རིག་བྱེད་དང་བཅས་ཏེ་བསམ་པ་ཐག་པས་བཤགས་དགོས་པར་བསྟན་པའོ། །གཉིས་པ་ལ་བཞི། སུན་འབྱིན་པའི་སྟོབས། རྟེན་གྱི་སྟོབས། ག ཉེན་པོ་ཀུན་ཏུ་སྤྱོད་པའི་སྟོབས། །སོར་ཆུད་པའི་སྟོབས་སོ། །
 
 དང་པོ་ནི། ཐོག་མ་མེད་ལྡན་སོགས་ཏེ། དེ་ལ།འདི་འགྱོད་པའི་སྟོབས་སམ་སུན་འབྱིན་པའི་སྟོབས་དེ་ཉིད་ཅུང་ཟད་རྒྱས་པར་འཆད་པ་ལ། དུས་དང་རྒྱུ་སོགས་བརྗོད་པའི་སྒོ་ནས་སྡིག་པ་སྤྱིར་བཤགས་པ་ནི། དུས་ཐོག་མེད་པ་སྟེ་དང་པོའི་མཐའ་ཐུག་པ་མེད་པ་དང་ལྡན་པའི་འཁོར་བར་འཁོར་བ་ནས་བཟུང་སྟེ་རིམ་པར་བརྒྱུད་ནས་ད་ལྟར་གྱི་ཚེ་རབས་ཏེ་སྐྱེ་བ་འདིའམ་སྔོན་གྱི་ཚེ་རབས་གཞན་དག་ཏུ། བྱེད་པ་པོ་བདག་གིས་རྒྱུ་སྡིག་པའི་ལས་ཀྱི་ཉེས་དམིགས་མ་འཚལ་ཏེ་མ་ཤེས་ཤིང་ལས་འབྲས་ཀྱི་བླང་དོར་ལ་རྨོངས་པ་དུད་འགྲོ་ལྟར་གྱུར་པའི་དབང་གིས། ངོ་བོ་སྡིག་པ་མི་དགེ་བའི་ཕྱོགས་བཅས་པ་དང་རང་བཞིན་གྱི་ཁ་ན་མ་ཐོ་བས་བསྡུས་པ། རྟེན་ལུས་ངག་ཡིད་གསུམ་གྱི་སྒོ་ནས་སྦྱོར་བ་རང་གིས་དངོས་སུ་བགྱིས་པའམ་གཞན་དག་ལ་བགྱིད་དུ་སྩལ་བ་སྟེ་བྱེད་དུ་བཅུག་པ་ཉིད་དང་ནི།
 
 ལས་དང་ལས་ཀྱི་རྣམ་སྨིན་ལ་རྨོངས་པའི་གཏི་མུག་འཁྲུལ་པས་བདག་རྒྱུད་ནོན་ཏེ་གཞན་གྱིས་སྡིག་པ་བྱས་པ་ལ་དགའ་བས་རྗེས་སུ་ཡི་རང་བ་གང་བགྱིས་པའི་བཤགས་བྱའི་ནོངས་པའམ་ཉེས་པ་དེ་ལ་ནི་རང་གིས་ཉེས་པར་མཐོང་ཞིང་རྟོགས་པར་བགྱིས་ཏེ། བཤགས་ཚུལ་འགྱོད་སེམས་བསྐྱེད་དེ་བསམ་པ་ཐག་པའམ་སྙིང་ཐག་པའི་སྒོ་ནས། བཤགས་ཡུལ་མགོན་པོ་ཐུགས་རྗེ་ཆེན་པོ་དང་ལྡན་པ་རྣམས་ལ་མཐོལ་ཞིང་བཤགས་ཏེ་མི་འཆབ་ཅིང་མི་སྦེད་དོ་ཞེས་པ་སྟེ། དེ་དག་ནི་དུས་དང་རྒྱུ་དང་རྣམ་པ་དང་བྱེད་པ་སོགས་ཀྱི་སྒོ་ནས་བྱས་ཤིང་བསགས་པའི་སྡིག་པ་བཤགས་ཚུལ་སྤྱིར་བསྟན་པ་ཡིན་ནོ། །འགྲེལ་ཆེན་ལྟར་ན།། གཏི་མུག་འཁྲུལ་པས་བདག་གནོད་ཕྱིར། །ཞེས་གཏི་མུག་འཁྲུལ་བས་བྱས་པའི་སྡིག་པའི་ལས་ཀྱི་འབྲས་བུ་བདག་ལ་སྨིན་ནས་གནོད་པའི་ཕྱིར་དེ་ལྟ་བུའི་ནོངས་པ་དེ་ནི་མཐོང་ཞེས་སྦྱར་ཏེ་འཆད་དོ། །
 
 ཡུལ་མཆོག་ལ་བརྟེན་པའི་སྡིག་པ་ལྕི་བ་བྱེ་བྲག་ཏུ་བཤགས་པ་ནི།རྨོངས་པ་བདག་གིས་ཡུལ་བླ་ན་མེད་པའི་ཡོན་ཏན་གྱི་ཞིང་ཁྱད་པར་ཅན་དཀོན་མཆོག་གསུམ་དང་ནི།ཕན་འདོགས་པའི་ཞིང་ཕ་དང་མའམ་བཀའ་དྲིན་གྱི་ཞིང་བླ་མ་སྟེ་མཁན་སློབ་གཞན་གང་ཡང་རུང་བ་དག་ལའང་དམིགས་ཏེ། རྒྱུ་ཉོན་མོངས་དུག་གསུམ་གྱིས་ཀུན་ནས་བསླངས་པའི་སྒོ་ནས་སྦྱོར་བ་སྡིག་པ་འབྱུང་བའི་གནས་ལུས་དང་ངག་དང་ཡིད་ཀྱིས་གནོད་པའི་ལས་སམ་ནོངས་པའི་ལས་བགྱིས་པ་གང་ལགས་པ་
 
 དེ་ནི་རྣམ་སྨིན་མི་བཟད་པ་རྒྱ་ཆེ་བ་འབྱིན་པའི་བྱེད་ལས་དང་ལྡན་པའི་ཕྱིར་སྤྱིར་འཁོར་བའི་སྡུག་བསྔལ་དང་ཁྱད་པར་ངན་སོང་གི་སྡུག་བསྔལ་གྱི་རྒྱུ་བྱེད་ཅིང་མཐོ་རིས་དང་ཐར་བའི་ལམ་གྱི་གེགས་བྱེད་པ་སོགས་ཀྱི་ཆ་ནས་ཉེས་པ་དུ་མའི་སྐྱོན་ཆགས་པ་ཞེས་སམ། ཡང་ན་དམྱལ་སོགས་ཀྱི་སྡུག་བསྔལ་སྐྱེད་བྱེད་ཀྱི་རྒྱུ་ཆགས་སོགས་ཉོན་མོངས་པའི་ཉེས་པ་དུ་མའི་སྐྱོན་ཆགས་པའི་སྡིག་པ་ཅན་བདག་གིས་སྡིག་པ་མི་དགེ་བའི་ལས་གང་ཤིན་ཏུ་ལྕི་ཞིང་མནར་མེད་སོགས་ཀྱི་སྡུག་བསྔལ་དྲག་ལ་ཡུན་རིང་བསྐྱེད་པས་ཤིན་ཏུ་མི་བཟད་པ་བགྱིས་པ་དེ་ཐམས་ཅད། བཤགས་ཡུལ་ངན་སོང་དང་འཁོར་བ་ནས་མཐོ་རིས་དང་ཐར་བའི་གནས་སུ་འདྲེན་པའི་འདྲེན་པ་ཐུགས་རྗེ་ཅན་རྣམས་ཀྱི་སྤྱན་སྔར་སོ་སོར་མཐོལ་ཞིང་བཤགས་པར་བགྱིའོ་ཞེས་པའོ།།འདི་དག་ནི་གསེར་འོད་ལས། །བདག་གི་སྔོན་ཆད་སྡིག་པའི་ལས། །ཤིན་ཏུ་མི་བཟད་གང་བགྱིས་པ། །སྟོབས་བཅུའི་སྤྱན་སྔར་བདག་མཆིས་ཏེ། །དེ་དག་ཐམས་ཅད་བཤགས་པར་བགྱི། །ཞེས་དང༌། ལུས་ཀྱིས་བགྱིས་དང་ངག་གིས་སྨྲས། །ཡིད་ཀྱིས་རྣམ་པར་བསམས་པ་དང་། །ལས་རྣམས་བཅུ་བོ་བགྱིས་པ་དག །དེ་དག་ཐམས་ཅད་བདག་འཆགས་སོ། །ཞེས་སོགས་གསུངས་པ་ལྟར་ཡིན་ལ། ཤིན་ཏུ་མི་བཟད་ཅེས་པ་དག་གི་དོན་ནི། དེ་ཉིད་ལས། བདག་གི་སྡིག་པའི་ལས་གང་དག །མི་འདོད་འབྲས་བུ་ཐོབ་བགྱིད་པ། །ཞེས་པ་ལྟར་ངན་སོང་གི་སྡུག་བསྔལ་སོགས་མི་འདོད་པའི་འབྲས་བུ་སྟེར་བར་བྱེད་པའི་རྒྱུ་མཚན་གྱིས་ཡིན་ལ། དེའི་ཚུལ་ཡང་ཚོམས་ལས།བྱིས་པ་ཤེས་རབ་ཆུང་ངུ་དག །བདག་ལ་དགྲ་བཞིན་བྱེད་པ་ཡིས། །གང་ཞིག་འབྲས་བུ་ཚ་འགྱུར་བའི། །སྡིག་ཅན་ལས་ནི་སྤྱོད་པར་བྱེད། །ཅེས་དང༌། ལྕགས་ལས་གཡའ་ནི་ལངས་གྱུར་པ།ལངས་པ་དེས་ནི་དེ་ཉིད་ཟ། །དེ་བཞིན་མ་བརྟགས་བྱས་པ་ཡི། །རང་གི་ལས་ཀྱིས་ངན་འགྲོར་འགྲོ། །ཞེས་དང་། །དྲན་པ་ཉེར་བཞག་ལས་ཀྱང་། །འཇིག་རྟེན་འདི་དང་ཕ་རོལ་གྱི། །འཇིག་རྟེན་དེ་བཞིན་འབྲང་བའི་དགྲ། །དགྲ་ཡི་ནང་ན་དགྲ་དང་པོ། །ངན་སོང་ཐམས་ཅད་རྣམ་སྟོན་པ། །དུག་དང་མེ་དང་མཚོན་ལྟ་བུ། །རང་གི་བྱས་པ་ངན་པ་ཡིན། །ཁྱོད་ཀྱི་ལས་ནི་བྱས་པ་དག །ཁྱོད་ནི་རྗེས་སུ་སྤྱོད་པ་ཡིན། །ཞེས་གསུངས་པ་ལྟར་རོ། །
 
 དེ་ལྟར་སྡིག་པ་བཤགས་ཚུལ་སྤྱི་དང་བྱེ་བྲག་ཏུ་བསྟན་པའི་སྐབས་འདིར། སྦྱང་བྱ་སྡིག་པའི་ཁྱད་པར་ལ། དུས་འཁོར་བ་ཐོག་མེད་ནས་ད་ལྟའི་བར་དུ། རྒྱུ་མ་རིག་པ་གཙོ་བོར་གྱུར་པའི་དུག་གསུམ་སོགས་ཉོན་མོངས་པ་གང་རུང་གིས་ཀུན་ནས་བསླངས་ཏེ། ཡུལ་མཆོག་གསུམ་དང་བླ་མ་ཕ་མ་སོགས་ལ་དམིགས་ནས། གཞི་ལུས་ངག་ཡིད་གསུམ་གྱི་སྒོ་ནས་ངོ་བོ་མི་དགེ་བ་བཅུ་སོགས་བཅས་རང་གིས་བསྡུས་པའི་སྡིག་པ་དང་ལྟུང་བ། སྦྱོར་བ་དངོས་སུ་རང་གིས་བྱས་པ་གཞན་ལ་བསྐུལ་ནས་བྱེད་དུ་བཅུག་པ་རང་གཞན་གྱིས་བྱས་པ་ལ་རྗེས་སུ་ཡི་རང་གསུམ་གྱིས་བསྡུས་པ། བྱེད་ལས་འཁོར་བ་དང་ངན་སོང་དུ་འཕེན་ཅིང་མཐོ་རིས་དང་ཐར་བ་ལ་གེགས་བྱེད་པ་སོགས་ཀྱི་ཁྱད་པར་དང་ལྡན་པའོ།།སྤྱོད་ཚུལ་གྱི་ཁྱད་པར་ནི། བླ་མ་མཆོག་གསུམ་གྱི་སྤྱན་སྔར་ཕྱག་མཆོད་བྱས་ནས། བསམ་པ་ཐག་པས་ཞེས་པ་ལྟར་སྔར་བྱས་ཀྱི་སྡིག་ལྟུང་ལ་འགྱོད་སེམས་དྲག་པོ་དང་ཕྱིས་འབྱུང་རྒྱུན་གཅོད་པའི་སྡོམ་སེམས་བརྟན་པོ་དང་བཅས་པས་ལེགས་པར་བཤགས་ཏེ་ཅིས་ཀྱང་དག་གོ་སྙམ་དུ་ཡིད་ཆེས་སྐྱེད་༌པའོ།།བཤགས་པའི་ཆོ་ག་ནི། གསེར་འོད་ལས་བྱུང་བའི་སངས་རྒྱས་རྐང་གཉིས་སོགས་ལྟར་རོ། །སྡིག་དང་བཅས་བཞིན་དུ་འཆི་བས་འཇིགས་ནས་མྱུར་དུ་བསྐྱབ་པར་གསོལ་བ་ནི། དེ་ལ་སྡིག་པའི་ལས་དེ་བྱས་མ་ཐག་མྱུར་དུ་མ་བཤགས་ན། བདག་ནི་སྡིག་པའི་ལས་དེ་མ་བྱང་བར་ཏེ་བཤགས་ནས་མ་ཟད་པའི་སྔོན་དུ་སེམས་རྒྱུད་སྡིག་ལྟུང་གིས་སྦགས་ཏེ་ཉེས་པ་དང་བཅས་བཞིན་དུ་མྱུར་དུ་འགུམ་པར་ཏེ་འཆི་༌བར་འགྱུར་དུ་མཆི་ལ། གལ་ཏེ་དེ་ལྟར་སྡིག་པ་མ་བཤགས་གོང་དུ་ཤི་ན་ངན་འགྲོར་སྐྱེས་ནས་སྡུག་བསྔལ་དྲག་བོ་མྱོང་བར་ངེས་པའི་ཕྱིར་དུ་ཐབས་ཇི་ལྟར་བྱས་ན་རྒྱུ་སྡིག་པའི་ལས་འདི་དང་འབྲས་བུ་ངན་སོང་གི་སྡུག་བསྔལ་འདི་ལས་ངེས་པར་ཏེ་གདོན་མི་ཟ་བར་ཐར་བར་འགྱུར་ཏེ་ཐར་དཀའ་བས་ན་དེ་ལས་ཐར་བའི་ཕྱིར་དུ་ཤིན་ཏུ་རིངས་པར་མྱུར་བའི་ཚུལ་གྱིས་མི་དགེ་བའི་ལས་འབྲས་བུ་དང་བཅས་འདི་ལས་བསྐྱབ་ཏུ་གསོལ་ཞེས་སྡིག་པ་དང་སྡུག་བསྔལ་གྱིས་འཇིགས་ནས་དཀོན་མཆོག་ལ་སྐྱབས་བཙལ་པའོ། །འགའ་ཞིག་གིས་འདིས་སྐྱབས་འཚོལ་དགོས་པའི་རྒྱུ་མཚན་བསྟན་ཞེས་རྟེན་གྱི་སྟོབས་ལ་སྦྱར་ནས་འཆད་ལ་འགྲེལ་བ་ཕལ་ཆེར་དུ་སྡིག་པ་དང་བཅས་བཞིན་དུ་འཆི་བས་འཇིགས་ནས་འགྱོད་པ་སྐྱེད་པ་ཞེས་སུན་འབྱིན་པའི་སྟོབས་སུ་འཆད་ཀྱང་མི་འགལ་ཏེ། འགྱོད་པ་དང་བཅས་པས་སྐྱབས་འཚོལ་བ་ཡིན་པས་སོ། །དེ་ཙམ་མྱུར་དུ་བསྐྱབ་ཅི་དགོས་སྡིག་པ་བཤ གས་ལོང་མེད་པར་ག་ལ་འཆི་སྙམ་ན།
 
 འདི་སྲིད་ཙམ་གྱི་བར་དུ་མི་འོང་ངོ་ཞེས་ཡིད་ཆེས་བརྟན་པོ་སུས་ཀྱང་བྱར་མི་རུང་བའི་འཆི་བདག་འདི་ནི་བདག་གིས་སྡིག་སྦྱོང་སོགས་དང་ཚེ་འདིའི་བྱ་བ་གཞན་ཡང་སྔ་མ་བྱས་ཟིན་པ་དང་ད་དུང་བྱ་དགོས་པའི་བྱ་བ་ཕྱི་མ་མ་བྱས་པ་ལྟ་བུའི་དུས་ལ་མི་སྡོད་དེ་མི་སྒུག་ཅིང་བྱ་བ་ཚར་མ་ཚར་ལ་ཅུང་ཟད་ཀྱང་མི་ལྟོས་པས་ན་སྡིག་བཤགས་སོགས་བྱ་ལོང་མེད་པར་མྱུར་དུ་མི་འཆི་བའི་ངེས་པ་མེད་དོ། །ནད་ལྟ་བུའི་འཆི་རྐྱེན་དྲག་པོས་མ་ཟིན་པས་ག་ལ་འཆི་སྙམ་ན། འབྱུང་འཁྲུགས་སོགས་ཀྱིས་ཟིན་པའི་ན་བ་དང་མི་ན་བར་སྟོབས་དང་ལང་ཚོ་ལྡན་ཞིང་བདེ་བར་གནས་པ་ཀུན་གྱིས་ཀྱང་རུང་སྟེ་འཆི་རྐྱེན་མང་ཞིང་གསོན་རྐྱེན་ཉུང་བ་སོགས་ཀྱི་ཕྱིར་ན་ང་དེ་རིང་མི་འཆིའོ་ཞེས་པ་དེ་ཙམ་ཡང་གློ་བུར་བའི་ཚེ་ལ་ཡིད་མི་བརྟན་ཏེ་ཡིད་ཆེས་བརྟན་པོ་བྱར་མི་རུང་ལ། རྒྱུ་དཔེ་དང་འགྲེལ་བར་ཡང་། གློ་བུར་ཚོལ་ཞེས་པ་ལ། གློ་བུར་ཐོག་ཆེན་ཞེས་འབྱུང་བ་ལྟར་མ་བསམ་པར་མགོ་ཐོག་ཏུ་ཐོག་ཆེན་པོ་བབས་པ་དང་འདྲ་ལ་རླུང་གིས་བཏབ་པའི་ཆུའི་ཆུ་བུར་སོགས་དང་ཡང་འདྲ་བས་ན་མྱུར་དུ་སྡིག་སྦྱོང་སོགས་དགེ་བའི་ལས་ལ་འབད་པར་བྱའོ་ཞེས་པ་སྟེ་འདི་ནི་རྒྱུད་སྡིག་པས་སྔ་ཤས་བཞིན་དུ་འཆི་བས་འཇིགས་ནས་མྱུར་དུ་སྡིག་སྦྱོང་ལ་བསྐུལ་བའོ། །དེ་ལྟར་མཚན་མོ་བཟང་པོའི་མདོ་ལས། སང་ཙམ་ཤི་ཡང་སུས་ཤེས་ཀྱི། །དེ་རིང་ཉིད་དུ་བསྟན་ཏེ་བྱ། །འཆི་བདག་སྡེ་ཆེན་དེ་དང་ནི། །བདག་ཏུ་བཤེས་པ་མ་ཡིན་ནོ། །ཞེས་གསུངས་ལ།རིན་ཆེན་ཕྲེང་བ་ལས་ཀྱང༌། འཆི་བདག་རྐྱེན་གྱི་ཁར་གནས་པ། །རླུང་དམར་ནང་འདུག་མར་མེ་བཞིན། །ཞེས་དང༌། འཆི་བའི་རྐྱེན་ནི་མང་པ་སྟེ། །གསོན་པའི་རྐྱེན་ནི་ཉུང་ཟད་ཅིག །དེ་དག་ཉིད་ཀྱང་འཆི་བའི་རྐྱེན། །ཞེས་དང༌། བཤེས་སྤྲིང་ལས། ཚེ་ནི་གནོད་མང་རླུང་གིས་བཏབ་པ་ཡི། །ཞེས་སོགས་གསུངས། 
 
 །ཐམས་ཅད་འབོར་དགོས་པ་མ་ཤེས་པས་དོན་མེད་དུ་སྡིག་བསགས་འགྱོད་པ་ནི། གལ་ཏེ་ཡིད་བརྟན་དུ་མེད་པར་ཆ་ཡོད་ན་སྡིག་པ་ཅིའི་ཕྱིར་བྱས་ཤེ་ན། འཆི་བའི་དུས་ལ་བབས་པ་ན་ལྷན་ཅིག་སྐྱེས་པའི་ལུས་དང་སེར་སྣས་བསམས་པའི་ལོངས་སྤྱོད་དང་ཡིད་དུ་མི་འོང་བའི་དགྲ་དང་སྙིང་དུ་སྡུག་པའི་གཉེན་ཐམས་ཅད་ཤུལ་དུ་བོར་ཏེ་རང་ཉིད་གཅིག་པུ་གྲོགས་མེད་དུ་མར་གྱི་དཀྱིལ་ནས་སྤུ་བཏོན་པ་བཞིན་ཕྱི་མའི་ལམ་དུ་ཆ་སྟེ་འགྲོ་དགོས་པར་བདག་གིས་ད་ལྟའི་དུས་སུ་དེ་ལྟར་མ་ཤེས་པས་ཚེ་འདི་ཙམ་ལ་མངོན་པར་ཞེན་ནས་མཛའ་བ་གཉེན་གྱི་ཕྱོགས་ལ་ཕན་བཏགས་ཏེ་གཅེས་སྨྲས་ཀྱིས་སྐྱོང་བ་དང་མི་མཛའ་བ་དགྲའི་ཕྱོགས་ལ་སྦྱོར་བ་རྩུབ་མོས་གནོད་པ་བསྐྱལ་ཏེ་གཞོམ་པ་སོགས་ཀྱི་དོན་གྱི་ཕྱིར་ཆགས་སྔང་གིས་ཀུན་ནས་བསླངས་ཏེ་སྲོག་གཅོད་སོགས་སྡིག་པ་རྣམ་པ་སྣ་ཚོགས་བྱས་ཞེས་དགྲ་གཉེན་སོགས་ཀྱི་ཕྱིར་སྡིག་བསགས་པ་ལ་བསམས་ཏེ་འགྱོད་པ་སྐྱེད་པ་དང༌།
 
 དེ་ལྟར་ཞེ་སྡང་སྐྱེ་ཡུལ་གྱི་མི་མཛའ་བ་དགྲ་རྣམས་ཀྱང་ཤི་ནས་མེད་པར་འགྱུར་ཞིང་ཆགས་ཞེན་སྐྱེ་ཡུལ་གྱི་མཛའ་བ་གཉེན་བཤེས་རྣམས་ཀྱང་ཤི་ནས་མེད་པར་འགྱུར་ལ། ཆགས་སྡང་གི་སྒོ་ནས་དགྲ་འདུལ་གཉེན་སྐྱོང་བྱེད་པ་པོའི་ཕོ་རྒོད་པོ་བདག་ཉིད་ཀྱང་ཚེའི་དུས་བྱས་ནས་མེད་པར་འགྱུར་བ་སྟེ། དེ་བཞིན་དུ་སྡིག་སྡུག་དུ་མས་བསགས་པའི་ནོར་ལོངས་སྤྱོད་ཐམས་ཅད་དང་སྟོབས་དང་མངའ་ཐང་སོགས་ཐམས་ཅད་མེད་པར་འགྱུར་བས་ན་རྟག་བརྟན་ཅུང་ཟད་ཀྱང་མེད་ལ་ཡིད་བརྟན་ཆ་ཙམ་ཡང་བྱར་མི་རུང་བ་དེ་དག་གི་༌་ཆེད་དུ་ཆགས་སྡང་གིས་བསླངས་པའི་སྡིག་པ་བསགས་པ་ནི་དོན་མེད་པའོ་འཁྲུལ་བའོ་སྙམ་ནས་འགྱོད་བསྐྱེད་པ་དང་།
 
 དཔེར་ན་རྨི་ལམ་གྱི་སྐབས་སུ་བདེ་སྡུག་འབྱོར་རྒུད་སྣ་ཚོགས་ཤིག་ཉམས་སུ་མྱོང་ཡང་གཉིད་སད་ཚེ་དེ་ཐམས་ཅད་དྲན་པའི་ཡུལ་ཙམ་དུ་འགྱུར་གྱི་དངོས་སུ་མཐོང་ཞིང་ཉམས་སུ་མྱོང་བར་མི་འགྱུར་བ་དེ་བཞིན་དུ་རྨི་ལམ་ལྟ་བུའི་ཚེ་འདིར་གཉེན་མཛའ་བཤེས་དང་ལྷན་ཅིག་ཏུ་ཟས་གོས་ནོར་སོགས་ལ་ལོངས་སྤྱད་ནས་བདེ་སྐྱིད་མྱོང་བ་དང་། དགྲ་དང་ལྷན་ཅིག་ཏུ་ཁྲོ་འཁྲུགས་འཐབ་རྩོད་སོགས་བྱས་པས་སྡུག་བསྔལ་མྱོང་བ་ལྟ་བུའི་བདེ་སྡུག་དང་དེའི་རྒྱུར་གྱུར་པའི་ཟག་བཅས་ཀྱི་དངོས་པོ་གང་དང་གང་སྤྱད་པ་དེ་དང་དེ་ཐམས་ཅད་ཕྱིས་འཆི་བར་འགྱུར་བའི་ཚེ་རྨི་ལམ་རྨི་བཞིན་པ་ན་སད་པ་ལྟར་སྔར་དེ་དང་དེ་ལྟ་བུ་མྱོང་ངོ་ཞེས་དྲན་པའི་ཡུལ་ཙམ་དུ་འགྱུར་གྱི་གང་དང་གང་འདས་པ་ཐམས་ཅད་མཐོང་ཞིང་མྱོང་བར་མི་འགྱུར་ཏེ། དེའི་དུས་ན་མྱོང་བྱ་དེ་དག་འགགས་ཟིན་པ་དེའི་ཕྱིར་རོ། །དེ་ལྟར་གང་དང་གང་འདས་ཟིན་པ་དེ་ཐམས་ཅད་སླར་མཐོང་ཞིང་མྱོང་བར་མི་འགྱུར་བར་དྲན་པའི་ཡུལ་དུ་འགྱུར་བ་ཙམ་དུ་ཟད་ལ་ཤི་ཟིན་པའི་འོག་ཏུ་ནི་དྲན་པ་ཙམ་ཡང་མེད་དོ། །དེས་ན་རྨི་ལམ་ལྟ་བུའི་ཚེ་ཐུང་འདི་ཙམ་གྱི་རང་ལ་དོན་མེད་ཅིང་ཉེས་དམིགས་ཆེ་བའི་སྡིག་པ་སྣ་ཚོགས་གསོག་པ་འདི་མི་རིགས་པས་དེ་བས་ན་ད་ལྟ་ཉིད་ནས་ཆོས་འབའ་ཞིག་བྱ་དགོས་སྙམ་པའི་འཕེན་པ་ཡང་ཡང་གཏོང་ངོ༌། །
 
 ཚེ་འཕོས་ནས་སྐྱེ་བ་གཞན་དང་གཞན་བརྒྱུད་པའི་སྐབས་སུ་ཡིད་བརྟན་མི་རུང་བ་ལྟ་ཞོག་རེ་ཤིག་གསོན་པའི་ཚེ་ད་ལྟ་མངོན་སུམ་དུ་གྲུབ་པ་འདི་ཉིད་ལའང་མཛའ་བ་དང་མི་མཛའ་བ་དུ་མ་ཞིག་ཚེའི་དུས་བྱས་ནས་སྔར་འདས་ལ།དེ་དག་དང་ལྷན་ཅིག་ཏུ་བདེ་སྡུག་སོགས་ཅི་དང་ཇི་ལྟ་བུ་ལ་སྤྱོད་པ་ཡང་འདས་པའི་ཕྱིར་ད་ལྟ་མཐོང་བ་དང་མྱོང་བ་མེད་དེ། རྨི་ལམ་གྱི་དཔེས་བསྟན་ཏེ་བཤད་མ་ཐག་པ་ལྟར་ཡིན་པས་སོ། །འོ་ན་དེ་དགགི་དོན་དུ་སྡིག་པ་བསགས་པའང་མི་མྱོང་ངམ་ཞེ་ན། དགྲ་གཉེན་དེ་དག་གི་དོན་དུ་བྱས་པའི་སྡིག་པ་ན་རྣམས་འདས་ཟིན་ཀྱང་སྡིག་པའི་ལས་དེ་དག་གི་རྣམ་སྨིན་མི་བཟད་པ་ཡ་ང་བ་གཟོད་མྱོང་བར་འགྱུར་བ་གང་ཡིན་པ་དེ་ནི་མདུན་ན་སྒུག་པའི་ཚུལ་གྱིས་གནས་ཤིང་ལུས་ཀྱི་གྲིབ་མ་བཞིན་མི་འབྲལ་བར་ངེས་པ་བ་སྟེ༑རྒྱལ་པོ་ལ་གདམས་པར། མཛའ་དང་མི་མཛའི་དོན་དུ་སྔར་བྱས་པའི། །དགེ་སྡིག་ལས་ནི་རྨི་ལམ་ཡུལ་བཞིན་སྣང༌། །ཞེས་དང༌། ད་ལྟ་རང་གི་གནས་པའི་རིང་འདི་ལའང༌། །དགའ་བཤེས་གཉེན་འདུན་མཛའ་དང་མི་མཛའ་དང༌། །ན་ཚོད་མཐུན་དང་རྒན་གཞོན་ཇི་སྙེད་ཅིག །ཤི་བ་མཐོང་ཞིང་ཐོས་པ་མ་ཡིན་ནམ། ཞེས་དང་། དུས་ཀྱིས་ཉེན་ནས་རྒྱལ་པོ་འགྲོ་གྱུར་ན། །འཁོར་དང་ལོངས་སྤྱོད་གཉེན་བཤེས་རྗེས་མི་འབྲང༌། །སྐྱེས་བུ་དག་ནི་གང་དང་གར་སྐྱེས་ཀྱང༌། །ལས་ནི་གྲིབ་མ་བཞིན་དུ་རྗེས་སུ་འབྲང་། །ཞེས་སོ། །
 
 དེས་ན་དེ་དག་གི་དོན་དུ་སྡིག་པ་བྱས་པ་ལ་འགྱོད་པ་ཞེ་ཐག་པ་ནས་ཡང་ཡང་བསྒོམ་པར་བྱའོ། །སྡིག་པའི་རྣམ་སྨིན་མི་བཟད་པ་རྗེས་སུ་འབྲང་བར་མཐོང་ན་ཅིའི་ཕྱིར་སྡིག་པ་བྱས་ཞེ་ན། དེ་ལྟར་བདག་ཉིད་ནི་ནམ་འཆི་ངེས་པ་མེད་ལ་འཆི་བའི་ཚེ་ལུས་ལོངས་སྤྱོད་དགྲ་གཉེན་ཐམས་ཅད་བོར་ནས་ཡུད་ཙམ་གྱིས་གློ་བུར་དུ་འགྲོ་བ་གློ་བུར་མགྲོན་པོ་ལྟ་བུའོ་ཞེས་བདག་གིས་རྟོགས་ཤིང་ངེས་པར་མ་གྱུར་པའི་དབང་གིས་དགེ་སྡིག་གི་འཇུག་ལྡོག་ལ་རྨོངས་པའི་གཏི་མུག་དང་གཉེན་གྱི་ཕྱོགས་ལ་ཆགས་པའི་འདོད་ཆགས་དང་དགྲའི་ཕྱོགས་ལ་སྡང་བའི་ཞེ་སྡང་སྟེ་དེ་དག་གིས་ཀུན་བ་ནས་བསླངས་ཏེ་སྲོག་གཅོད་སོགས་སྡིག་པ་མི་དགེ་བའི་ལས་ཀྱི་རྣམ་པ་དུ་མ་བྱས་ལ་དེ་ལྟ་བུའི་སྡིག་པ་དེ་དག་གི་རྣམ་སྨིན་ནི་མི་བཟད་པའོ་སྙམ་དུ་འགྱོད་པ་ཡང་ཡང་སྐྱེད་པར་བྱའོ།།ངེས་པར་འཆི་ཞིང་དེའི་ཚེ་སྐྱབས་གཞན་མེད་པ་ནི། འཆི་དགོས་ཀྱང་ཚེའི་ཚད་མ་རྫོགས་པར་མྱུར་དུ་ག་ལ་འཆི། དེ་ཙམ་འཇིགས་མི་དགོས་སོ་ཞེ་ན། 
 
 ཉིན་མཚན་ཀུན་ཏུ་འགྲོ་འདུག་ཉལ་འཆག་གང་གི་སྐབས་སུ་ཡང་དུས་སྐད་ཅིག་ཙམ་ཡང་སྡོད་པའི་གོ་སྐབས་ཡོང་མེད་པར་ཞེས་སམ། ཡང་ན་དུས་ཉིན་མཚན་གཉིས་གཅིག་རྗེས་སུ་གཅིག་རེས་མོས་ཀྱི་ཚུལ་དུ་འོང་པ་ལ་སྐད་ཅིག་ཙམ་ཡང་སྡོད་པའམ་ངལ་གསོ་བའི་སྐབས་ལྟ་བུ་ཡོང་ཡེ་མེད་པར་ཚེ་ཡི་འདུ་བྱེད་འདི་ནི་རྟག་ཏུ་འགོད་པའམ་གོད་པ་སྟེ་འབྲི་བའམ་འཛད་བོར་འགྱུར་ཞིང་ཕར་ལ་ཇི་ཙམ་འཛད་པ་དེའི་ཚོད་ཙམ་གྱི་ཚུར་ལ་སྣོན་པ་བྱེད་པ་ཡང་གུད་ནས་ཅུང་ཟད་ཙམ་འོང་བ་མེད་ན་བདག་ལྟ་བུ་ངེས་པར་མྱུར་དུ་འཆི་བར་རྒྱུ་མཚན་ཅིས་མི་འགྱུར་ཏེ་འགྱུར་ངེས་ལ། ཚེ་རིངདུ་ག་ནས་ཀྱང་གསོན་མཐའ་འཆི་བ་ལས་མ་འདས་ན་འཆི་བར་ངེས་པ་དང་ནམ་འཆི་ངེས་མེད་དྲན་པའི་སྒོ་ནས་རྟག་ཏུ་དང་མྱུར་དུ་སྡིག་པ་སྦྱོང་བ་དང་དགེ་བ་སྒྲུབ་པ་ལ་འབད་པར་༌བྱའོ། །ཡང་འདིར་གོད་ཅེས་པ་འབྲི་ཤིང་འཛད་པའི་དོན་དང་འགོད་ཅེས་པ་ཉིན་མཚན་གྱིས་ཚེ་སོ་སོར་༧མ་འགོད་པའི་དོན་ཡིན་ཞེས་འཆད་པའང་སྣང་ལ། ཚེ་རིང་དུ་འཕེལ་བའི་ཐབས་ཀྱིས་སྣོན་པའང་མེད་ཅེས་པའང་འདུག་གོ།དེ་ལྟར་འདས་ཆེན་ལས། སྲོག་འདི་དགྲ་སྡང་བ་དུ་མས་བསྐོར་ཏེ་སྐད་ཅིག་རེ་རེར་ཉམས་པར་བྱེད་ཀྱི་འཕེལ་བར་བྱེད་པ་ནི་གང་ཡང་མེད་དོ་ཞེས་དང༌། མི་རྟག་པའི་གཏམ་ལས་ཀྱང༌། །ལྟག་ཆུ་བཅད་པའི་རྫིང་བཞིན་དུ། །སྣོན་མེད་འབྲིད་པ་དང་བཅས་པས། །ཀུན་ཀྱང་འཆི་བའི་ལམ་ཞུགས་ན། །གློ་བུར་ཚེ་ལ་སུ་ཡིད་བརྟན། །ཞེས་དང༌། ཚོམས་ལས། །དཔེར་ན་ཐགས་ནི་བརྐྱང་བ་ལ། །སྤྱན་ནི་གང་དང་གང་བཅུག་པའི། །སྤུན་གྱི་གཏིང་ལ་གཏུགས་པ་ལྟར། །མི་རྣམས་སྲོག་ཀྱང་དེ་བཞིན་ནོ། །ཞེས་སོ། །
 
 གཉེན་སོགས་ཀྱི་དོན་དུ་སྡིག་ལས་བྱས་ཀྱང་དེ་དག་གིས་སྡུག་བསྔལ་མྱོང་བའི་གྲོགས་བྱེད་པས་འཇིགས་མི་དགོས་སོ་ཞེ་ན། སྐྱེ་བ་ཕྱི་མའི་དུས་སུ་སྡུག་བསྔལ་མྱོང་པའི་གྲོགས་བྱེད་པ་མེད་པར་མ་ཟད་སྐྱེ་བ་འདི་ཉིད་དུ་ཡང་གྲོགས་བྱེད་པ་མེད་དེ། འདིར་རང་འཆི་བ་ལ་ཉེ་བར་ཕྱོགས་པའི་ཚེ་བདག་ནི་གང་དུ་ནད་ཀྱིས་ཐེབས་པའི་མལ་ས་དེ་ན་འདུག་བཞིན་དུ་གཉེན་བཤེས་བརྩེ་གདུང་ཅན་ཐམས་ཅད་དང་སྨན་པ་དང་ནད་གཡོག་ལྟ་བུ་ཕན་འདོགས་བྱེད་པ་ཀུན་གྱིས་ཕྱོགས་མཐའ་ཐམས་ཅད་ཡོངས་སུ་བསྐོར་ནས་འདུག་ཀྱང་སྲོག་འཆད་པ་ཡི་གནས་སྐབས་ཀྱི་ཚོར་བ་རྩུབ་མོ་ཡིད་དུ་མི་འོང་བ་དག་ནི་བདག་ཉིད་གཅིག་པུས་ཉམས་སུ་མྱོང་བར་འགྱུར་བ་ལས་གཉེན་བཤེས་སོགས་སུས་ཀྱང་སྡུག་བསྔལ་གྱི་བགོ་སྐལ་ལེན་པ་དང་སྡུག་བསྔལ་སེལ་བའི་གྲོགས་བྱེད་ཐབས་མེད་ལ། 
 
 དེར་མ་ཟད་ཤིན་ཏུ་འཇིགས་སུ་རུང་བའི་ཤ་ཚུགས་ཅན་གྱི་གཤིན་རྗེའི་ཕོ་ཉས་དངོས་སུ་ཟིན་ཏེ་སྐྱེ་ཞགས་པ་ལ་བཅིངས་ནས་རང་གཅིག་པུར་འཁྲིད་པས་ཉམ་ཐག་པར་གྱུར་པ་ལ་གཉེན་གྱིས་ཅི་ཕན་ཞེས་སམ་གཉེན་པོས་ཅི་ཞིག་ཕན་ལ་གྲོགས་མཛའ་བཤེས་རྣམས་ཀྱིས་ཀྱང་ཅི་ཞིག་ཕན་ཏེ་དེ་ལྟ་བུའི་སྡུག་བསྔལ་ལ་སུས་ཀྱང་བསྐྱབ་མི་ནུས་སོ།།འདིས་ནི་སྡིག་ཅན་རྣམས་སྐྱེ་བ་ཕྱི་མར་ལྟ་ཞོག་འཆི་ཁ་ལྟ་བུའི་ཚེ་འདི་ཉིད་དུའང་སྲོག་འཆད་པའི་སྐབས་ཀྱི་སྡུག་བསྔལ་ནི་རང་ཁོ་ནས་མྱོང་དགོས་ཤིང༌། ཁྱད་པར་སྡིག་པ་ཚབས་ཆེན་བསགས་པ་ཡིན་ན་སྲོག་འགག་པའི་ཚེ་མེ་ཆུ་རླུང་གསུམ་འཁྲུགས་པའི་སྟོབས་ལས་གནད་གཅོད་པའི་སྡུག་བསྔལ་གྱི་ཟུག་རྔུ་མཚོན་རྣོན་པོས་བཏབ་པ་ལྟ་བུའི་ཚོར་བ་དྲག་པོ་བསྲན་མི་བཟོད་པ་དང་སྐོམ་པ་དང་ལུས་ཚ་བ་ལ་སོགས་པའི་སྡུག་བསྔལ་ཡང་མྱོང་དགོས་པར་གསུངས་ལ། དེ་ལྟ་བུའི་སྡུག་བསྔལ་དེ་དག་ཀྱང་རང་གཅིག་པུས་ཉམས་སུ་བསྟར་བ་མ་གཏོགས་གཉེན་གྲོགས་སོགས་སུས་ཀྱང་བསྐྱབ་ཐབས་མེད་དོ་ཞེས་བསྟན་ཏེ། མདོར་ན་དེའི་ཚེ་གནོད་བྱེད་ཀྱི་རྒྱུ་སྡིག་པ་རང་གིས་མ་སྤངས་ན་འབྲས་བུ་གནོད་པའི་སྡུག་བསྔལ་མྱོང་ཚེ་སུས་ཀྱང་དེ་བསལ་ཐབས་མེད་ཅེས་བསྟན་པའོ། །འོ་ན་དེའི་ཚེ་གང་གིས་ཕན་ཞིང་སྐྱོབ་ཅེ་ན། དེའི་ཚེ་ཕན་ངེས་པ་ནི་བསོད་ནམས་དགེ་བའི་ལས་ཀྱི་དམ་པ་སྐྱབས་འགྲོ་དང་ཚུལ་ཁྲིམས་དག་པ་ལྟ་བུའི་དམ་པའི་ཆོས་གཅིག་པུ་ནི་སྐྱབས་ཀྱི་མཆོག་དུང་མགོན་གྱི་དམ་པར་གྱུར་པ་ཡིན་ནའང་བསོད་ནམས་དགེ་བའི་ལས་དེ་ཡང་དེ་སྔོན་བདག་གིས་མ་བསགས་ཤིང་རྒྱུད་ལ་མ་བསྟེན་ཏོ་ཞེས་པ་སྟེ་འདི་དགེ་བ་མ་བསགས་པ་ལ་འགྱོད་པ་སྐྱེད་ཚུལ་ཡིན་ལ། མདོར་ན་དེའི་ཚེ་ཕན་བྱེད་ཀྱི་རྒྱུ་དམ་པའི་ཆོས་ངང་གིས་མ་བསྒྲུབས་ན་དེ་ལས་གཞན་པའི་ཕན་བྱེད་གཞན་མེད་དོ་ཞེས་བསྟན་པའོ། །རྒྱལ་བོ་ལ་གདམས་པའི་མདོར། འགྲོ་བ་གཞན་དག་ཏུ་ནི་འགྲོ། མལ་གྱི་ཐ་མར་ནི་ཉལ། སྲོག་ནི་ཅུང་ཟད་ཅིག་ལུས། གཤིན་རྗེའི་སྐྱེས་བུས་ནི་འཇིགས་ཤིང་སྐྲག བྱུར་གྱི་དབང་དུ་ནི་སོང་། དབུགས་འགྱུ་བ་ནི་ཆད། ཁ་དང་སྣ་ནི་གདངས། སོ་ནི་གཙིགས། ཕ་མ་དང་ཕུ་ནུ་དང་སྲིང་མོ་དང་བུ་མོས་ནི་བསྐོར། ནོར་རྣམས་བགོ་བཤའ་བྱ་ཞེས་ནི་ཟེར། ཀྱི་ཧུད་མ་ཀྱི་ཧུད་ཕ་ཀྱི་ཧུད་བུ་ཞེས་ཟེར་བ་ན་དེའི་ཚེ་ཆོས་མ་གཏོགས་པ་སྐྱབས་གཞན་མེད་མགོན་གཞན་མེད་གནས་གཞན་མེད་དཔུང་གཉེན་གཞན་མེད་དོ། །རྒྱལ་པོ་ཆེན་པོ་དེའི་ཚེ་དེའི་དུས་ན་ཆོས་ནི་གླིང་དང༌གནས་དང་མགོན་དང་སྟོན་པར་འགྱུར་རོ་ཞེས་སོགས་དང་། འཆི་བ་རྣམས་ཀྱང་འདི་ལྟར་སྡུས།་བསྔལ་ཏེ༑༑ག ཉེན་བཤེས་ཚོགས་ཀྱིས་ཆོ་ངེ་འདེབས་བྱེད་ཀྱང་། །དེ་ལ་ཉན་ལྟ་བསམ་པའི་ཡུལ་མེད་དེ། །གནད་གཅོད་པ་ནི་མཚོན་ཆས་གཏུབ་པ་འདྲ། །ཞེས་དང་། །རྒྱ་ཆེར་རོལ་པ་ལས་ཀྱང༌། དགེ་བའི་ལས་བྱས་རྗེས་སུ་འབྲང་བྱེད་ཅིང་། །ཕྱི་བཞིན་འབྲང་བར་གྱུར་པ་མ་གཏོགས་པ། །འདུ་བྱས་དག་ལ་གྲོགས་ཡོད་མ་ཡིན་ཏེ། །སྐྱབས་མེད་གཉེན་བཤེས་མེད་ཅིང་འཁོར་ཡང་མེད། །ཅེས་དང་། བི་ཛ་ག་ཏ་མི་ཏྲས་ཀྱང༌། ལྷ་ཅིག་ཇི་ལྟར་ཁྱོད་འབྱོར་ཀྱང་། །གཤེགས་ནས་འཇིག་རྟེན་གཞན་བཞུད་ཚེ། །མྱ་ངམ་ཐང་ལ་དགྲས་བཅོམ་ལྟར། །གཅིག་པུ་སྲས་མེད་བཙུན་མོ་མེད། །ན་བཟའ་མ་མཆིས་བཤེས་མ་མཆིས། །དཔག་མེད་མཐུ་དཔུང་མངའ་ལགས་ཀྱང༌། །གཟིགས་སུ་མ་མཆིས་གསོན་མ་མཆིས། །གཅིག་ཙམ་ཉིད་ཅིག་ཕྱི་ཐག་གིས། །རྗེས་སུ་འབྲང་བའང་མི་མངའ་འོ། །མདོར་ན་ཉིད་ཀྱི་མཚན་ཙམ་ཡང་། །དེ་ཚེ་མེད་ན་གཞན་ཅི་སྨོས། །ཞེས་གསུངས་སོ། །
 
 འཇིགས་ཆེན་བརྒྱུད་མར་འབྱུང་བ་དང་འཇིགས་པའི་རྒྱུ་མཚན་དཔེས་བསྟན་པ་ནི། མགོན་པོ་ཞེས་སྐྱབས་གནས་རྣམས་ལ་བོས་ནས་སྒོ་གསུམ་གྱི་སྤྱོད་པ་ཐམས་ཅད་ལ་འཇུག་ལྡོག་ཕྱིན་ཅི་ལོག་ཏུ་བྱེད་པའི་བག་མེད་པའི་དབང་དུ་གྱུར་པ་ཞེས་སམ་རྒྱགས་པ་ལྔས་བག་མེད་དུ་གྱུར་པ་བདག་གིས་ནི་འཆི་ཁར་སྲོག་འཆད་པའི་སྡུག་བསྔལ་དང་གཤིན་རྗེའི་ཕོ་ཉས་ཟིན་ཅིང་འཁྲིད་པའི་སྡུག་བསྔལ་དང་ཤི་བའི་འོག་ཏུ་ངན་འགྲོར་ལྟུང་བའི་སྡུག་བསྔལ་སོགས་འཇིགས་པ་ཆེན་པོ་གཅིག་རྗེས་སུ་གཅིག་བརྒྱུད་མར་འབྱུང་བ་འདི་འདྲ་བ་ཡོད་པ་མ་འཚལ་ཞིང་མ་ཤེས་ནས་མི་རྟག་ཅིང་རིང་དུ་མི་གནས་ལ་སྙིང་པོ་ཅུང་ཟད་ཀྱང་མེད་པའི་ཚེ་ཐུང་འདིའི་རིང་ལ་ཟས་གོས་ལོངས་སྤྱོད་སོགས་འཚོ་བའི་ཐབས་ཙམ་སྒྲུབ་པ་དང་དགྲ་གཉེན་སོགས་དང་བཅས་པའི་ཆེད་དག་ཏུ་དགོས་པ་མེད་ལ་ཉེས་དམིགས་ཆེ་བའི་སྡིག་པ་མང་པོ་ཞིག་ཉེ་བར་བསྒྲུབས་ཤིང་བསགས་སོ་ཞེས་འགྱོད་པ་སྐྱེད་པ་སྟེ་འདི་དག་ཕལ་ཆེར་ནི་སྡིག་པ་བྱས་པ་ལ་བསམས་ནས་འགྱོད་པ་སྐྱེ་བའི་ཚུལ་ཡིན་ལ། མདོར་ན་འཇིགས་པ་འབྱུང་བར་མ་ཤེས་ཀྱང་འཇིགས་རྒྱུ་རང་གིས་བསྒྲུབས་ཤིང་དེ་ཉིད་མ་སྦྱངས་ན་འཇིགས་པ་ལས་ཐར་ཐབས་མེད་ཅེས་བསྟན་པའོ། །
 
 དེ་ཙམ་དུ་འཇིགས་ཤིང་སེམས་ཁྲལ་བྱེད་ཅི་དགོས། ཐམས་ཅད་ལ་འབྱུང་བས་སོ་ཞེ་ན། དགོས་ཏེ། སྐྱེ་བོ་ཉེས་པ་ཅན་འགའ་ཞིག་ལ་རྒྱལ་པོའི་ཆད་པ་ཕོག་ནས་ཡན་ལག་གཅོད་པའི་སར་དེ་རིང་སྐལ་མཉམ་གྱི་མི་འགའ་ཞིག་གིས་ཁྲིད་པར་གྱུར་པ་ན་དེ་ལ་ངན་སོང་གི་སྡུག་བསྔལ་གྱི་ཆ་ཤས་ཙམ་ཞིག་མེད་ནའང་ཤིན་ཏུ་སྐྲག་ནས་བྲེད་པར་འགྱུར་ཞིང་སྐོམ་པས་གདུངས་ཏེ་ཁ་བསྐམས་པར་གྱུར་ལ་བཞིན་མདངས་ཉམས་པ་དང་མིག་རྩ་ངན་པ་སྟེ་ཉམ་ཐག་པའི་ལྟ་སྟངས་དང་ལུས་སྐམ་ཞིང་འདར་ལ་སྨྲེ་སྔགས་འདོན་པ་སོགས་སྔ་མའི་ངང་ཚུལ་ལས་རྣམ་འགྱུར་གཞན་དུ་འགྱུར་བར་སྣང་ན། 
 
 དེ་ལྟ་བུའི་འཇིགས་སྐྲག་དང་སྡུག་བསྔལ་གྱིས་བསྒྲུན་དུ་མེད་ཅིང་དེ་ལས་ཆེས་ཆེར་འཇིགས་སྐྲག་དང་སྡུག་བསྔལ་ཆེ་བའི་དམྱལ་བའི་གནས་སུ་སྐལ་བ་མི་མཉམ་པའི་གཤིན་རྗེའི་ཕོ་ཉ་ཤིན་ཏུ་འཇིགས་འཇིགས་ལྟ་བུར་གྱུར་པའི་ཤ་ཚུགས་ཅན་བྱས་བཟུང་བར་གྱུར་ཏེ་སྐེ་ཞགས་པས་བཅིངས་ལུས་ལ་ཐོ་བས་བསྣུན་ནས་འབྲོག་དགོན་ཚེར་མ་སྟུག་པོ་ཅན་དང་ཕ་བོང་ཐག་ཐུག་ཅན་དུ་ལུས་གཅོད་ཅིང་བརྡུང་སྟེ་རང་གཅིག་པུར་ཁྲིད་ནས་འཇིགས་ཤིང་སྐྲག་པའི་སྣང་བ་ཆེན་པོའི་ནད་ཀྱིས་ཐེབས་པར་གྱུར་པའི་ཚེ་རབ་ཏུ་ཉམ་ཐག་ཅིང་བྲེད་ནས་སྔར་ལས་རྣམ་འགྱུར་གཞུན་དུ་འགྱུར་བ་སྨོས་ཀྱང་ཅི་དགོས་ཞེས་པའམ། ཡང་ན་འཇིགས་ཆེན་འཆི་ཀའི་ནད་དྲག་པོ་ཉིད་ཀྱིས་ཐེབས་པར་གྱུར་པ་ན་ཞེས་སྒྱུར། རྒྱ་དཔེ་དང་འགྲེལ་བར། མི་གཙང་བྱུང་བསྒོས་སྨོས་ཅི་དགོས། ཞེས་གསུངས་ཏེ། བྲེད་ཅིང་ཉམ་ཐག་པས་བཤང་གཅི་ཤོར་བས་ལུས་ལ་བསྒོས་པ་ན་རྣམ་འགྱུར་གཞན་དུ་འགྱུར་བ་སྨོས་ཅི་དགོས་ཞེས་པའོ། །བཟང་སྐྱོང་གིས་ཞུས་པར། དེ་དང་པོར་ཤི་འཕོས་ནས་དབང་མེད་པར་ཁྲིད་དེ་སྡུག་བསྔལ་ཞིང་ཡིད་མི་བདེ་བར་གྱུར་པས་མུན་པ་མུན་ནག་ཆེན་པོར་ཞུགས་ཏེ་མི་རྒོད་ཀྱིས་འཁྲིད་པ་བཞིན་དུ་འདི་སྙམ་དུ་སེམས་ཏེ། ཞེས་པ་ནས། དེ་ཡང་བདག་ཉིད་ཀྱི་མགུལ་ནས་ཞགས་པས་བཏགས་པར་ཤེས་སོ་ཞེས་སོགས་གསུངས། དེས་ན་ད་ལྟ་ནས་སྡིག་བཤགས་དང་དགེ་སྒྲུབ་ལ་འབད་པར་རིགས་སོ། 
 
 །འཇིགས་ཆེན་དངོས་སུ་བྱུང་ཚེ་སྐྱབས་བཙལ་ཡང་མི་རྙེད་པ་ནི། འཆི་བའི་དུས་ཀྱི་ཚེ་སྐྱབས་བཙལ་བས་ཆོག་མོད་སྙམ་ན། དེ་ལྟའི་འཇིགས་སྐྲག་གི་སྣང་བ་ཆེན་པོ་མངོན་གྱུར་དུ་བྱུང་བའི་ཚེ་ཀྱི་ཧུད་ཅེས་སྨྲེ་སྔགས་དང་བཅས་ཏེ་སྐྱེས་བུ་སྙིང་རྗེ་ཅན་སུ་ཞིག་གིས་གཤིན་རྗེའི་ཕོ་ཉས་བཟུང་ཞིང་དམྱལ་བར་འགྲོ་བའི་འཇིགས་སྐྲག་ཆེན་པོ་འདི་ལས་ཕོངས་ཤིང་ཉམ་ཐག་པ་བདཀ་ལེགས་པར་ཡོངས་སུ་སྐྱོབ་པར་བྱེད་པར་འགྱུར་ཞེས་ཤིན་ཏུ་འཇིགས་ཤིང་བྲེད་ཤ་ཐོན་པ་སྟེ་སྐྲག་པའི་ཉམས་འགྱུར་ཐོན་ཏེ་མིག་རྩ་ཞན་པས་མིག་རབ་ཏུ་བགྲད་ནས་ཕྱོགས་བཞིར་བལྟས་ནས་སྐྱབས་དག་འཚོལ་བར་བྱེད་ལ།
 
 དེ་ལྟར་ཕྱོགས་བཞིར་སྐྱབས་བཙལ་ཡང་བསོད་ནམས་མ་བསགས་ཤིང་སྡིག་པ་མི་དགེ་བའི་ལས་ཚབས་ཆེན་བསགས་པ་དག་ཡིན་ན་དེའི་ཚེ་སྐྱབས་གནས་སུ་ཡང་མེད་པར་མཐོང་ནས་ནི་དེ་ནས་སླར་ཡང་དེ་བས་ཀྱང་རྣམ་པ་ཀུན་ཏུ་སེམས་ཞུམ་ཞིང་ཡི་མུག་པར་འགྱུར་རོ། །དེ་ལྟར་དམྱལ་བའི་གནས་འཇིགས་སུ་རུང་བར་དངོས་སུ་ལྟུང་བའི་སྐབས་དེར་སྡིག་པ་ཆེན་པོ་བསགས་པ་རྣམས་ལ་འཇིགས་པ་དེ་ལས་སྐྱོབ་པར་བྱེད་པའི་སྐྱབས་སུ་ཡང་ཡོད་པ་མ་ཡིན་ན་དུས་དེའི་ཚེ་བདག་གིས་ཇི་ལྟར་བྱ་སྟེ་བྱ་བ་ཐམས་ཅད་ལ་ནུས་པ་མེད་པས་བཟློག་ཐབས་སོགས་ཀྱི་ཐབས་ཀྱིས་ཀྱང་བྱེད་རྒྱུ་མེད་ལ་འགྱོད་ཀྱང་བཅོས་ཐབས་གཏན་ནས་མེད་དེ། །རྒྱལ་པོ་ལ་གདམས་པ་ལས། གཤིན་རྗེའིཕོ་ཉ་ཤིན་ཏུ་འཇིགས་པས་བསྐོར། བྱེད་ཤ་ཐོན་ནས་ཀུན་ཏུ་བལྟས་བྱས་ཀྱང་། མགོན་སྐྱབས་བྱེད་པ་སུ་ཡང་མ་མཐོང་སྟེ། ཤིན་ཏུ་འཇིགས་བཞིན་ཀུན་ཏུ་ཡི་མུག་སྟེ། བདག་ཉིད་གར་འགྲོ་གཏོལ་མེད་བར་དོ་འབྱུང༌། ཞེས་དང༌། ཟུང་གི་མདོ་ལས་ཀྱང་།སྨན་གྱི་སྡེ་སེམས་ཅན་གང་དག་འཆི་བའི་དུས་ཀྱི་ཚེ་ད་ལྟར་སྨྲེ་སྔགས་འདོན་ཀྱང་ལེགས་པར་བྱས་པའི་ལས་ཀྱི་འབྲས་བུ་རྣམ་པར་སྨིན་པ་མ་གཏོགས་པ་དེ་དག་གི་སྐྱོབ་པར་འགྱུར་བ་སུ་གང་ཡང་མེད་དོ་ཞེས་གསུངས་པས་སོ། །དེས་ན་ད་ལྟ་ནས་བག་ཟོན་བགྱིས་ཏེ་འཇིགས་པ་དང་འབྲལ་བའི་རྒྱུ་ཁྱད་པར་ཅན་དཀོན་མཆོག་ལ་སྐྱབས་སུ་འགྲོ་བ་སོགས་དགེ་བའི་ལས་ལ་འབད་པར་བྱ་དགོས་སོ་སྙམ་པའི་དམ་བཅའ་དང་དངོས་སུ་སྡིག་སྤོང་དགེ་སྒྲུབ་ལའང་འཇུག་པར་བྱ་དགོས་སོ།།
 
 གཉིས་པ་རྟེན་གྱི་སྟོབས་ནི། དེ་བས་རྒྱལ་བ་སོགས་ཏེ། དེ་ལ། སྤྱིར་དཀོན་མཆོག་གསུམ་ལ་སྐྱབས་སུ་འགྲོ་བ་ནི། བཤད་མ་ཐག་པ་དེ་ལྟར་ངན་འགྲོར་དངོསཾ་སུ་སྐྱེ་བ་དང་སྐྱེས་པའི་ཚེ་སྐྱབས་མེད་ཅིང་བཟློག་ཐབས་ཅི་ཡང་མེད་པའི་རྒྱུ་མཚན་དེ་ལྟ་བས་ན། བདུད་བཞིའི་དགྲ་ལས་རྒྱལ་བས་རྒྱལ་བ་འགྲོ་བའི་ཚོགས་ཉེ་རིང་མེད་པ་ཡོངས་ཀྱི་ཡིད་བརྟན་པའི་གནས་སུ་གྱུར་པའི་མགོན་གཅིག་ཏུ་གྱུར་པ། །ཕན་བཏགས་མ་བཏགས་པའི་འགྲོ་བ་སྐྱབས་མེད་རྣམས་གནོད་པ་ཐམས་ཅད་ལས་སྐྱོབ་པའི་དོན་དུ་བརྩོན་འགྲུས་བརྩམས་པ་མཐར་ཕྱིན་པ། རང་འཇིགས་པ་ཐམས་ཅད་ལས་གྲོལ་ཞིང་གཞན་འཇིགས་པ་ལས་སྐྱོབས་པའི་ནུས་མཐུ་ཐོགས་པ་མེད་པ་མངའ་བས་སྟོབས་ཆེན་པོ། མ་བཅོལ་ཡང་གཞན་གྱི་འཇིགས་པ་དང་སྡུག་བསྔལ་མ་ལུས་པ་ཀུན་སེལ་བར་མཛད་པའི་སྐྱབས་བླ་ན་མེད་པ་སངས་རྒྱས་དཀོན་མཆོག་དེ་ཉིད་ལ་དུས་ཕྱིས་མ་འགྱང་བར་དེ་རིང་ཉིད་ནས་བཟུང་སྟེ་བྱང་ཆུབ་སྙིང་པོའི་བར་དུ་སྐྱབས་སུ་མཆིའོ། །
 
 རྒྱལ་བ་དེ་ཡི་ཐུགས་སུ་ཆུད་ཅིང་མངོན་སུམ་དུ་བྱས་པའི་དམ་པའི་ཆོས་གང་གདུལ་བྱསརང་རྒྱུད་ལ་བསྟེན་ནས་ཉམས་སུ་བླངས་ན་ཆགས་སོགས་ཉོན་མོངས་པའི་གཉེན་པོ་བྱེད་ཅིང་འཁོར་བའི་འཇིགས་པ་ཐམས་ཅད་སེལ་བར་བྱེད་པའི་ཆོས་དཀོན་མཆོག་དང༌། འཕགས་པའི་གོ་འཕང་མངོན་དུ་མཛད་པའི་བྱང་ཏུབ་སེམས་དཔའི་ཚོགས་ཏེ་དགེ་འདུན་དཀོན་མཆོག་ལ་ཡང་། སྔར་སྨོས་པ་དེ་བཞིན་དུ་དེ་རིང་ཉིད་ནས་གཡོ་སྒྱུ་དང་ཐེ་ཚོམ་མེད་པའི་ཡིད་ཆེས་ཀྱི་དད་པ་ཡང་དག་པས་སྐྱབས་སུ་མཆིའོ་ཞེས་པའོ། །དེ་ལྟའི་མཆོག་གསུམ་ནི་ཐར་འདོད་ཀྱི་སྐྱབས་བླ་ན་མེད་པ་སྟེ། ཇི་སྐད་དུ། སངས་རྒྱས་ཆོས་དང་དགེ་འདུན་ནི༑ཐར་བ་འདོད་པ་རྣམས་ཀྱི་སྐྱབས། ཞེས་དང་། དྲི་མ་མེད་ཀྱིས་བྱིན་པས་ཞུས་པར། དཀོན་མཆོག་གསུམ་ཉིད་སྐྱབས་ཡིན་མ་གཏོགས་པར། ཁོ་མོའི་སྐྱབས་རྟེན་སེམས་ཅན་འདི་ན་མེད། ཅེས་སོ། །དེ་ལྟར་སངས་རྒྱས་སོགས་ལ་སྐྱབས་སུ་འགྲོ་བ་ནི་འཇིགས་པ་ཐམས་ཅད་ལས་སྒྲོལ་བའི་མཆོག་སྟེ།ཉི་མའི་སྙིང་པོའི་མདོར། སངས་རྒྱས་སྐྱབས་སུ་སེམས་ཅན་སུ་འགྲོ་བ། །བདུད་རྣམས་བྱེ་བས་གསད་པར་མི་ནུས་ཏེ། །ཚུལ་ཁྲིམས་ཉམས་ཤིང་བློ་ནི་འཁྲུགས་ཟིན་ཡང་། །དེ་ནི་ངེས་པར་སྐྱེ་བའི་ཕ་རོལ་འགྲོ། ཞེས་དང༌། ཡང་མདོ་ལས། གང་དག་སངས་རྒྱས་སྐྱབས་འགྲོ་བ། །དེ་ནི་ངན་འགྲོར་མི་འགྲོ་སྟེ། །ལྷ་ཡི་ལུས་ནི་སྤངས་ནས་ཀྱང་། །ལྷ་ཡི་ལུས་སུ་སྐྱེ་བར་འགྱུར། ཞེས་གསུངས་ལ།དེ་བཞིན་དུ་ཆོས་དང་དགེ་འདུན་ལའང་སྦྱར་ནས་ངན་འགྲོའི་འཇིགས་པ་ལས་བསྒྲལ་ནས་མཐོ་རིས་ཀྱི་ཏེན་ལ་འགོད་པར་གསུངས་སོ།
 
 །ཁྱད་པར་སྨོན་ལམ་གྱི་སྟོབས་ཅན་སེམས་དཔའ་རྣམས་ལ་སྐྱབས་སུ་འགྲོ་བ་ནི། གཙོ་བོར་གྱུར་པའི་བྱང་སེམས་རྣམས་ལ་ལུས་ཕུལ་ནས་སྐྱབས་ཞུ་བ་སྟེ། བདག་ནི་སྤྱིར་འཁོར་བ་དང་ཁྱད་པར་དམྱལ་སོགས་ངན་སོང་གི་སྡུག་བསྔལ་གྱིས་འཇིགས་པས་རྣམ་པར་སྐྲག་ནས་རྒྱལ་སྲས་སེམས་དཔའ་ཆེན་པོ་ཀུན་ཏུ་བཟང་པོ་ལ་བདག་ཉིད་ཀྱི་ལུས་སོགས་ངེས་པར་འབུལ་ཞིང་དེ་བཞིན་དུ་རྗེ་བཙུན་འཇམ་པའི་དབྱངས་པའང་བདག་ཉིད་ཀྱིས་ཏེ་གཞན་གྱིས་བསྐུལ་བ་ལྟ་བུས་མ་ཡིན་པར་བདག་རང་ཉིད་ཀྱི་སེམས་དང་བས་པ་ན་གཅེས་པར་བཟུང་བའི་བདག་གི་ལུས་འདི་དབུལབར་བགྱིའོ། །
 
 ཐུགས་རྗེ་ཆེན་པོའི་སྒོ་ནས་གཞན་དོན་མཛད་པའི་བསམ་པ་དང་སྤྱོད་པ་ཅུང་ཟད་ཙམ་ཡང་མ་འཁྲུལ་བ་མངའ་བའི་བདག་ཉིད་སྙིང་རྗེ་ཆེན་པོས་འགྲོ་བ་ཉམ་ཐག་པ་རྣམས་ལ་དུས་རྟག་ཏུ་སྤྱན་རས་ཀྱིས་འཚོ་ཞིང་གཟིགས་པར་མཛད་པའི་མགོཁང་པོ་དེ་ལ་ཡང་སྡུག་བསྔལ་གྱིས་འཇིགས་པས་ཉམ་ཐག་ཅིང་བྲེད་ནས་སྔར་ལངས་པས་སྐད་གསང་མཐོན་པོར་བཏེགས་པའི་ང་རོས་མཚན་ནས་བརྗོད་དེ་འོ་དོད་འབོད་ཀྱི་སྡིག་པ་ཆེན་པོ་དང་ལྡན་པ་ཤི་ལ་ཐུག་ང་སོང་གི་འཇིགས་པ་མྱོང་བར་ངེས་པ་བདག་ལ་བསྐྱབ་ཏུ་གསོལ་ཞེས་པའོ། །ལྷུན་གྱིས་གྲུབ་པ་དང་རྒྱུན་མི་འཆད་པའི་ཕྲིན་ལས་ཀྱི་སྒོ་ནས་གཞན་དོན་མཛད་པའི་ཐུགས་རྗེའི་སྤྱོད་པ་མ་འཁྲུལ་བ་ཅན་ཞེས་དར་ཊཱིཀ་ཏུའོ། །
 
 དེ་བཞིན་དུ་འཕགས་པ་ནམ་མཁའི་སྙིང་པོ་དང་སེམས་དཔའ་ས་ཡི་སྙིང་པོ་དག་དང་ནི་འཕགས་པ་བྱམས་པ་དང་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བ་ལ་སོགས་པ་ཐུགས་རྗེ་ཆེ་ལ་ཚད་མེད་པ་མངའ་བའི་མགོན་པོ་ས་བཅུའི་དབང་ཕྱུག་ཆེན་པོ་མཚན་ནས་མ་སྨོས་པ་རྣམས་དང་བཅས་པ་ཐམས་ཅད་ལ་ཡང་སྐུབས་འཚོལ་ཞིང་ཉམ་ཐག་པའི་སྐད་གདངས་ཀྱིས་སྙིང་ནས་འོ་དོད་འབོད་ཀྱི་བདག་འཇིགས་པ་ཐམས་ཅད་ལས་བསྐྱབ་ཏུ་གསོལ། ག ཞན་སྡུག་བསྔལ་བས་སྡུག་བསྔལ་བར་འགྱུར་བས་ན་ཐུགས་རྗེ་ཆེ་མགོན་ཞེས་འགྲེལ་ཆེན་དུའོ། །
 
 སེམས་དཔའ་ཆེན་པོ་གང་ཞིག་མཐོང་བ་ཙམ་ནས་གཤིན་རྗེ་ཡི་ཕོ་ཉ་དམྱལ་བའི་སྲུང་མ་རྣམས་དང་གནོ་སྦྱིན་དང་སྲིན་པོ་ལ་སོགས་པ་གཞན་ལ་གནོད་པ་བྱེད་འདོད་ཀྱི་སྒོ་ནས་སྡང་བའི་སེམས་དང་ལྡན་པ་རྣམས་རབ་ཏུ་འཇིགས་ཤིང་སྐྲག་ནས་ཕྱོགས་བཞིར་འབྱེར་ཞིང་འབྲོས་པར་མཛད་པར་བྱེད་པ་ཕྱག་ན་རྡོ་རྗེ་བསྣམས་པ་ཅན་དེ་ལའང་གུས་པས་སྐྱབས་སུ་མཆིའོ། །འདིའི་སྐྱབས་འགྲོ་ནི་སྡིག་བཤགས་ཀྱི་སྟོབས་ཡིན་ལ་སྔར་བསྟན་པ་ནི་སྤྱིར་སྐྱབས་སུ་འགྲོ་བ་ཡིན་པས་མི་ཟློས་སོ། །།འ
 
 གྱོད་པས་གསོལ་བ་འདེབས་པ་ནི། རྨོངས་པ་བདག་ནི་སྔོན་ཆད་སངས་རྒྱས་བྱང་སེམས་ཁྱེད་རྣམས་ཀྱི་ཐུགས་བརྩེ་ཆེན་པོའི་སྒོ་ནས་སྡིག་པ་སྤོངས་ལ་དགེ་བ་སྒྲུབས་ཤིག་ཅེས་བསྒོ་ཞིང་བཀའ་སྩལ་བ་ལས་འདས་པ་སྟེ་བརྒལ་ནས་སྡིག་པའི་ལས་ནི་བྱས་ཤིང་བསག ས་ལ་དགེ་བ་མ་བྱས་པས་དུརིང་པོ་ཐོག་མ་མེད་པ་ནས་སྤྱིར་འཁོར་བ་དང་ཁྱད་པར་ངན་སོང་གི་སྡུག་བསྔལ་དཔག་ཏུ་མེད་པ་ཞིག་མྱོང་ལ། ད་ནི་དེ་ལྟ་བུའི་སྡིག་པའི་འབྲས་བུ་མི་བཟད་པའི་འཇིགས་པ་ཆེས་ཆེར་མཐོང་ནས་འཇིགས་ཤིང་སྐྲག་པར་གྱུར་པས་ན་དེང་ཕྱིན་ཆད་ནི་བཀའ་བཞིན་དུ་སྡིག་སྤོང་དགེ་སྒྲུབ་ཚུལ་བཞིན་བྱེད་པ་ལ་འཇུག་པའི་རྨོ་ནས་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ལ་སྐྱབས་སུ་མཆི་ལགས་ཀྱི་སྔོན་བསཔས་པའི་སྡིག་པ༌༌་༌་༌མའབྲས་བུ་འཇིགས་པ་དང་སྡུག་བསྔལ་ཐམས་ཅད་ཐུགས་རྗེའི་སྟོབས་ཀྱིས་མྱུར་བ་ཉིད་དུ་བསལ་དུ་གསོལ་ཞེས་པའོ།།
 
 གསུམ་པ་གཉེན་པོ་ཀུན་ཏུ་སྤྱོད་པའི་སྟོབས་ལ་གཉིས། གཉེན་པོ་བསྟེན་དགོས་པའི་རྒྱུ་མཚན།ག ཉེན་པོ་བསྟེན་པ་དངོས་སོ། །དང་པོ་ནི། ཐ་མལ་ནད་ཀྱིས་སོགས་ཏེ། དེ་ཡང་སྡིག་པའི་གཉེན་པོ་བསྟེན་པར་འབད་རིགས་པ་ལ། ནད་ཀྱི་དཔེས་གཉེན་པོ་བསྟེན་རིགས་པ་ནི། ད་ལྟར་སྐྱབས་སུ་སོང་བས་ཆོག་མོད་བཀའ་ལུང་མནོད་ཅི་དགོས་སྙམ་ན། རླུང་དང་མཁྲིས་པ་སོགས་ཆ་མ་སྙོམས་པར་འབྱུང་ཁམས་འཁྲུགས་པ་རིང་དུ་མི་གནས་པའི་ཐ་མལ་པའི་ནད་ཀྱིས་ཐེབས་པ་ཙམ་ལ་འཇིགས་ཤིང་སྐྲག་པར་གྱུར་ན་ཡང་དེ་བཅོས་པའི་ཐབས་སུ་སྨན་པས་ཇི་ལྟར་བསྒོས་པའི་ངག་བཞིན་དུ་སྨན་དང་ཟས་དང་སྤྱོད་ལམ་སོགས་ཀྱི་གཉེན་པོ་ཚུལ་བཞིན་དུ་བསྟེན་པར་བྱས་ནས་དེ་ལས་མི་འདའ་བར་བྱ་དགོས་ན། ཐོག་མ་མེད་པ་ནས་འདོད་ཆགས་ལ་སོགས་པ་ཉོན་མོངས་པའི་གཅོང་ནད་ཆེན་པོ་ཉེས་པ་བརྒྱ་ཕྲག་མང་པོའི་འབྱུང་གནས་སུ་གྱུར་པ་ཡི་ནད་དྲག་པོ་སུས་ཀྱང་གསོ་དཀའ་བ་ཉིད་ཀྱིས་དུས་རྟག་ཏུ་སེམས་རྒྱུད་ལ་བཏབ་པ་ནད་དེ་སེལ་བའི་སྨན་པ་མཆོག་སངས་རྒྱས་ཀྱི་བཀའ་ལས་མི་འདའ་བར་ཚུལ་བཞིན་དུ་གཉེན་པོ་བསྟེན་རིགས་པ་སྨོས་ཀྱང་ཅི་དགོས་ཏེ་ཉོན་མོངས་པའི་ནད་དེ་ནི་རྒྱུན་རིང་བ་གསོ་དཀའ་བ་སྡུག་བསྔལ་གྱི་ཟུག་རྔུ་དྲག་པོ་ཡང་སྐྱེད་པས་ན་ནད་སྔ་མ་ལས་ཀྱང་ཉེས་པ་ཆེ་ཞིང་སེལ་བྱེད་ཀྱི་གཉེན་པོའང་རྙེད་དཀའ་བས་སོ། །རྒྱ་དཔེ་དང་འགྲེལ་བ་དག་ཏུ། བཞི་བརྒྱ་བཞི་ཡིས་ལྷག་པ་ཡི། །ནད་ཀྱིས་བཟུང་བ་སྨོས་ཅི་དགོས། །ཞེས་གསུངས་ལ། དེ་ནི་བཞི་ཡིས་ལྷག་པའི་བཞི་བརྒྱ་སྟེ། རླུང་མཁྲིས་བད་ཀན་འདུས་པ་བཞི་པོ་རེ་རེ་ལ་དུས་མིན་དུ་འཆི་བ་བརྒྱ་རྩ་རེ་དུས་སུ་འཆི་བ་རེ་རེ་སྟེ་ཐ་མལ་བའི་ནད་བཞི་བརྒྱ་རྩ་བཞི་ཡིན་ལ། དེ་བཞིན་དུ་ཉོན་མོངས་པའི་ནད་ལའང་དུག་གསུམ་རེ་རེ་བ་གསུམ་དང་ཆ་མཉམ་པ་གཅིག་སྟེ་བཞི་ལ་ཕྱེ་བའམ། ཡང་ན་དུག་གསུམ་ང་རྒྱལ་དང་བཞི་པོ་རེ་རེ་ལའང་རེ་ཞིག་གཉེན་པོ་མེད་པ་བརྒྱ་རེ་གཉེན་པོ་ཡོད་པ་རེ་རེ་སྟེ་ཉོན་མོངས་བཞི་བརྒྱ་རྩ་བཞིའི་ནད་ཅེས་པའི་དོན་ཡིན་པར་འགྲེལ་བ་འགའ་ཞིག་ཏུ་བཤད་དོ། །
 
 ནད་དེ་ཉེས་པ་ཆེ་བ་དང་དེ་སེལ་བྱེད་ཀྱི་སྨན་དཀོན་པ་ནི། ཆགས་སོགས་ཉོན་མོངས་པའི་ནད་དེ་དག་ལས་གཅིག་གིས་ཀྱང་སྟེ་གཅིག་གཅིག་གིས་སམ་རེ་རེས་ཀྱང་འཛམ་བུའི་གླིང་ན་གནས་པའི་མི་ཀུན་དམྱལ་བ་སོགས་སུ་འཕངས་ནས་སྡུག་བསྔལ་ཤུགས་དྲག་ལ་ཡུན་རིང་བས་བརླག་པར་བྱེད་ན་ཞེས་ཏེ། བྱང་སེམས་ལ་དམིགས་པའི་ཁོང་ཁྲོ་ལྟ་བུ་གཅིག་མི་བརྒྱའི་རྒྱུད་ལ་སྐྱེས་ན་བརྒྱ་བོ་༼དམྱལ་བར་སྐྱེ་ལ་དེ་བཞིན་དུ་འཛམ་གླིང་གི་མི་ཐམས་ཅད་ལ་སྐྱེས་ནའང་དེ་ཐམས་ཅད་དམྱལ་བར་འགྲོ་༌བས་མཚོན་ནས་བསྟན་པ་ཡིན་ལ། སྐབས་འདིར་འགྲེལ་ཆེན་དུ། ཡུལ་ཀ་ཤའི་རྐྱལ་པོ་པདྨའི་དུས་སུ་འཛམ་བུ་གླིང་པ་རྣམས་ནད་ཆེན་པོས་བཏབ་པ་ལ་ཉ་རོ་ཧི་ཏའི་ཤ་མ་རྙེད་ནས་རྒྱལ་པོས་དེར་སྐྱེ་བ་བླངས་ནས་རང་གི་ཤས་ནད་གསོས་ལྟར་ཡིན་པར་བཤད་དེ་འཛམ་གླིང་གི་མི་ཀུན་ཐ་མལ་གྱི་ནད་གཅིག་གིས་༌་བརླག་པའི་དཔེས་མཚོན་པའོ། ཉོན་མོངས་དེ་དག་གསོ་བའི་སྨན་གཉེན་པོ་ཟག་མེད་ཀྱི་ལམ་ཇི་ལྟར་བསྟེན་པའི་ཚུལ་སོགས་ནི་རྒྱལ་བའི་བཀའ་བཞིན་སྒྲུབ་པ་ལས་གཞན་ནི་ཕྱོགས་བཅུའི་འཇིག་རྟེན་གྱི་ཁམས་རྣམས་ཀུན་ནས་བཙལ་ཡང་སུས་ཀྱང་ནམ་ཡང་མི་རྙེད་ན་སྟེ་ཤིན་ཏུ་དཀོན་པས་རྙེད་མི་སྲིད་དོ། །
 
 ཐ་མལ་གྱི་ནད་ལས་ཀྱང་ཉོན་མོངས་པའི་ནད་ཉེས་པ་ཆེ་བ་དང་དེ་སེལ་བྱེད་ཀྱི་སྨན་དང་སྨན་པ་རྙེད་དཀའ་བ་ནི།དྲན་པ་ཉེར་གཞག་ལས། །བད་ཀན་ལ་སོགས་སྐྱོན་མ་ཡིན། །སྐྱོན་གཞན་འདོད་ཆགས་ལ་སོགས་འདོད། །བད་ཀན་སོགས་ཀྱིས་ངན་སོང་དུ། །ཡིད་ཅན་སྐྱེ་བར་འགྱུར་མ་ཡིན། །སེམས་ཀྱི་སྐྱོན་རྣམས་འདི་དག་གིས། །ངན་སོང་སྟོན་པར་བྱེད་པ་ཡིན། །དེ་ཕྱིར་དེ་དག་ཞི་བ་ཉིད། །མཆོག་ཡིན་བད་ཀན་སོགས་འདིར་མིན། ཞེས་དང༌། གང་སེམས་སྨན་པ་དེ་སྨན་པ། །ལུས་ཀྱི་སྨན་པ་སྨན་པ་མིན། །ཡིད་འཆོས་པ་ནི་ཤེས་པར་དཀའ། ཞེས་གསུངས་པ་ལྟར་རོ།།དེས་ན་སྨན་པ་མཆོག་གི་བཀའ་བཞིན་སྒྲུབ་རིགས་པ་ནི། ཤིན་ཏུ་གསོ་དཀའ་བའི་ཉོན་མོངས་པའི་ནད་དེ་དག་གསོ་བའི་ཐབས་དེ་ལ་ནི་སྨན་པ་ཀུན་ལས་ཆེས་མཆོག་ཏུ་གྱུར་པའི་སྟོན་པ་ཐམས་ཅད་མཁྱེན་པ་ཉོན་མོངས་པའི་ནད་ཀྱི་ཟུག་རྔུ་ཐམས་ཅད་རྩད་ནས་འབྱིན་པར་མཛད་པ་ཡི་བཀའ་ལུང་ལས་ཇི་སྐད་གསུངས་པ་ལྟར་གྱི་གཉེན་པོ་ཁྱད་པར་ཅན་བསྟེན་དགོས་པ་ལ་དེ་བསྟེན་པར་མི་བྱེད་པར་དེ་ལས་འདའ་བར་བྱེད་ཅིང་། དེ་ལས་གཞན་དུ་ཕྱིན་ཅི་ལོག་སྡུག་བསྔལ་གྱི་རྒྱུ་འབའ་ཞིག་ལ་དུས་རྟག་ཏུ་སེམས་པ་ནི་ཤིན་ཏུ་ཐ་ཆད་པའི་བླུན་པོ་གཏི་མུག་ཅན་དམ་པ་རྣམས་ཀྱིས་ཆེས་ཆེར་སྨད་པར་བྱ་འོས་པའི་གནས་སུ་གྱུར་པ་སྟེ། སློབ་སྤྲིང་ལས། གང་ཞིག་སྐྱེ་དང་རྒ་ཤི་སེལ་བའི་བདུད་རྩི་དེ། །ཐོབ་པར་མི་བྱེད་མི་སྤྱོད་འཛིན་པར་མི་བྱེད་ན། །དེ་དག་ཉེས་མང་གཏི་མུག་ཐིབཔོས་བསླད་པ་སྟེ། །ཡུན་རིང་ནད་ཀྱིས་ཐེབས་པ་སྨན་ཆེན་མི་བསྟེན་བཞིན། ཞེས་སོ། །དེས་ན་སྨན་པ་མཚུངས་ཟླ་མེད་པ་ཐམས་ཅད་མཁྱེན་པ་ཉིད་ལ་ཡིད་ཆེས་ཀྱི་དད་པས་སྐྱབས་སུ་བཟུང་ནས་དེ་ཉིད་ཀྱིས་ཇི་སྐད་བསྟན་པ་ལྟར་དུ་གཉེན་པོ་ཚུལ་བཞིན་དུ་བསྟེན་ནས་ཉམས་སུ་བླང་བར་རིགས་སོ། །
 
 གཡང་སའི་དཔེས་གཉེན་པོ་བསྟེན་པར་རིགས་པ་ནི། འོན་ཏེ་བཀའ་ནོད་པས་ཆོག་མོད། ཉམས་སུ་བླངས་ནས་གཉེན་པོ་བསྟེན་པ་ལ་དེ་ཙམ་བསྒྲིམས་ཅི་དགོས་སྙམ་ན། གང་ལས་ལྟུང་ན་ཡན་ལག་དང་༣སཉིང་ལག་ཙམ་སྣང་བར་གྱུར་ཏེ་ན་བ་དང་འཆི་བའི་སྡུག་བསྔལ་ཙམ་འབྱུང་བའི་རི་དང་བྲག་ལ་སོགས་པའི་གཡང་ས་ཐ་མལ་པ་ཆུང་ངུ་ཙམ་ལའང་འགྲོ་འོང་ལ་སོགས་པའི་སྐབས་ཐམས་ཅད་དུ་དེར་ལྷུང་གིས་དོགས་ནས་རྟག་ཏུ་སྤྱོད་ལམ་བག་ཡོད་པར་བྱ་བའམ་ཟོན་ཆེར་བྱས་ཏེ་གནས་པར་བྱ་དགོས་ན། དཔག་ཚད་སྟོང་དུ་ལྷུང་བ་ཡི་ཞེས་ཏེ་དཔག་ཚད་སྟོང་ཕྲག་གི་ཚད་ཀྱིས་བསྟན་ལ་དེ་ནི་གཡང་ས་ཤིན་ཏུ་ཆེ་བར་མཚོན་པའི་དོན་ནོ། །ཡང་ན་དཔག་ཚད་སྟོང་ཕྲག་དུ་མ་ཞེས་པའི་དོན་ཏེ་དཔག་ཚད་སྟོང་ཕྲག་ཉི་ཤུའི་ཚད་ཙམ་དུ་ཡོད་པའི་འོག་ཏུ་ལྟུང་བར་འགྱུར་ཏེ་མནར་མེད་ལ་སོགས་པ་ཡི་གཡང་ས་ཤིན་ཏུ་ཆེན་པོར་བར་གྱི་བསྐལ་བ་གཅིག་ལྟ་བུའི་དུས་ཡུ་རིང་བོར་སྡུག་བསྔལ་མི་བཟད་པ་མྱོང་དགོས་པ་དེ་འདྲ་བའིབ་ཡང་ས་ཉམ་ང་བ་དེར་ལྟ་གིས་དོགས་ནས་བག་ཟོན་ཆེས་ཆེར་བྱ་དགོས་པ་སྨོས་ཀྱང་ཅི་དགོས་པས་ན་བག་མེད་སྤངས་ཏེ་ཤིན་ཏུ་བག་ཡོད་པང་བྱས་ནས་རྒྱལ་བའི་བཀའ་ལུང་བཞིན་དུ་མྱུར་དུ་ཉོན་མོངས་པའི་གཉེན་པོ་བསྟེན་པ་ལ་འབད་པར་བྱའོ། །དེའང་མཛོད་དུ། འདི་འོག་དཔག་ཚ་ས་སྟོ༌༌་ཕྲག་ཉི་ཤུ་ན་མནར་མེད་ཡོད་པར་གསུངས་ཤིང་། སའི་དངོས་གཞིར་འདི་ནས་དཔག་ཚད་སུམ་ཁྲི་ཉིས་སྟོང་ན་ཡང་སོས་ཡོད་ལ་དེ་ནས་དཔག་ཚད་བཞི་སྟོང་བཞི་སྟོང་གིས་ཆོད་པ་ན་གཞན་བདུན་ཡོད་པ་དང༌། ཡང་འདི་ནས་དཔག་ཚ༌ཀུམ་ཁྲི་ཉིས་སྟོང་གི་འོག་ན་ཆུ་བུར་ཅན་ཡོད་ལ་དེ་ནས་དཔག་ཚད་ཉིས་སྟོང་ཉིས་སྟོང་གིས་ཆོད་པ་ན་གཞན་དུན་ཡོད་པར་གསུངས་ཤིང༌། ཚ་གྲང་གི་གནས་དང་པོ་གཉིས་ཐད་སོར་ཡོད་པ་ནས་འོག་མ་གཉིས་ཀྱང་ཐད་སོར་ཡོད་པར་གསུངས་སོ། །འགའ་ཞིག་གིས་མཛོད་དང་ས་སྡེ་ནས་དེ་ལྟར་བཤད་པ་གཉིས་འགལ་བར་དོགས་ནས་དེ་གཉིས་གཞུང་ཐ་དད་ཀྱི་དགོངས་པ་ཡིན་པས་མི་འགལ་ཞེས་འགལསྤོང་མཛད་ལ། འག འ་ཞིག་གིས་དེ་གཉིས་མི་འགལ་བར་སྒྲུབ་ཅིང་། དེར་མ་ཟད་ས་སྡེ་རང་ནས་ཚ་གྲང་གི་གནས་དེ་དག་གི་ཚད་སོགས་དེ་ལྟར་བཤད་པ་མི་འག ལ་བའི་ཚུལ་ལེགས་པར་གསུངས་ཏེ་གཞན་དུ་ཤེས་པར་བྱའོ། །།དེ་ལྟ་བུའི་ངན་སོང་གི་གཡང་ས་ནས་ཐར་དཀའ་བ་ནི། སློབ་སྤྲིང་ལས། གལ་ཏེ་ཀླ་ཀློ་དམྱལ་བའི་སྲུང་མ་སྤྱོད་མཚུངས་སམ། དུད་འགྲོ་ཕན་ཚུན་ཟ་བར་བྱེད་པའི་ནང་དག་ཏུ། སྐྱ་བ་ཐོབ་པར་གྱུར་ན་གང་གི་ཕྱིར་ཡང་ནི། གཡང་དུ་ལྟུང་བར་འགྱུར་བའི་ངང་ཚུལ་དེ་ཉིད་བསྟན། ཞེས་སོ།
 
 མྱུར་དུ་སྡིག་པའི་གཉེན་པོ་བསྟེན་པ་ལ་འབད་རིགས་པ་ལ། ཚེ་ལ་ཡིད་བརྟན་མེད་པས་འཆི་བའི་འཇིགས་པ་ལས་ཐར་ཐབས་མེད་པ་ནི། སྡིག་པ་ཉེས་པ་ཆེ་ཡང་ད་ལྟ་རང་མི་འཆི་བས་ག་ལེ་བཤགས་པས་ཆོག་གོ་ཞེ་ན། མི་ཆོག་སྟེ། ཅིའི་ཕྱིར་ན། དེ་རིང་ཙམ་ཁོ་ན་ལ་བདག་མི་འཆིའོ་ཞེས་དེ་རྒྱུ་མཚན་དུ་བྱས་ནས་གཉེན་པོ་ལ་མི་འབད་པར་ལེ་ལོའི་ངང་ལ་སོས་དལ་དུ་བག་བརྐྱང་སྟེ་ཡིད་བདེ་བར་༌འདུག་པ་ནི་རྣམ་པ་ཀུན་ཏུ་རིགས་པ་མ་ཡིན་ཏེ། དེ་རིང་ཙམ་ལའང་མི་འཆི་བའི་ཡིད་བརྟན་མེད་པས་བདག་ཉིད་ནི་ཤི་ནས་མེད་པར་འགྱུར་བའི་སང་གི་དུས་དེ་ནི་ངེས་པར་གདོན་མི་ཟ་བར་འབྱུང་བར་འགྱུར་ལ་དེའང་ནམ་འབྱུང་གི་ངེས་པ་མེད་པས་སོ། །དེ་ལྟར་ཀ་ནི་ཀའི་སྤྲིང་ཡིག་ལས། །འཆི་བདག་སུ་དང་མི་བཤེས་པས། གློ་བུར་དག་ཏུ་འབབ་འགྱུར་བས། སང་དག་བྱ་ཞེས་མ་གཞེས་པར། དམ་པའི་ཆོས་ལ་བསྒྱུར་ཏེ་མཛོད། འདི་སང་དེ་ནི་འདི་བྱ་ཞེས། བྱ་བ་མི་ལ་བཟང་པོ་མིན། ནམ་ཞིག་ཁྱོད་ནི་མེད་འགྱུར་བའི། སང་དེ་གདོན་མི་ཟ་བར་འོང་། ཞེས་སོ། །དེ་ལྟར་ནམ་འཆི་ལ་ངེས་པ་མེད་པ་དེས་ན་སོས་དལ་དུ་ལེ་ལོ་མི་བྱ་བར་དེ་རིང་ཉིད་ནས་ཉོན་མོངས་དང་སྡིག་པའི་གཉེན་པོ་ལ་འབད་པར་བྱའོ། །འདིར་བདག་མེད་པར་གྱུར་པའི་སང་གི་དུས་དེ་ངེས་པར་འབྱུང་ཞེས་སྦྱར་དགོས་ཏེ་སྤྱིར་བདག་མེད་པའི་དུས་འབྱུང་ཞེས་པའི་དོན་མིན་གྱི་སྔ་ཕྱི་ནམ་ཡིན་ཡང་དེ་རིང་གི་དུས་ཤིག་ལ་ཤི་ནས་མེད་པར་གྱུར་པའི་སང་གི་དུས་ངེས་པར་འབྱུང་བ་དེའི་དོན་ཡིན་པས་སོ།།
 
 དེ་ལྟ་ནའང་འཆི་བ་ལ་འཇིགས་ཤིང་སྐྲག་པས་ཅི་ཕན། འཇིགས་མི་རིགས་སོ་ཞེ་ན། ག ཞན་ཐམས་ཅད་འཆི་ཞིང་སྡིག་པའི་ལས་ཅན་ནམ་ངན་སོང་དུ་ལྟུང་ཡང་ཁྱོད་ནི་མི་འཆིའོ། །ཤི་ནའང་ངན་འགྲོར་མི་འགྲོ་བས་འཇིགས་མི་དགོས་སོ་ཞེས་བདག་ལ་མི་འཇིགས་པ་སྐྱེས་བུ་སུ་ཡིས་བྱིན་ཏེ་སྦྱིན་ནུས་པ་སུ་ཡང་མེད་པའི་ཕྱིར་དང་། དེར་མ་ཟད་དེ་དག་ལས་ཐར་བའི་ཐབས་ཤིག་ཡོད་ན་མི་འཇིགས་པར་སྡོད་རིགས་ནའང་འཆི་བའི་འཇིགས་པ་དང་སྡིག་ལྟུང་དང་བཅས་བཞིན་དུ་ཤི་བ་ངན་སོང་དུ་ལྟུང་བའི་༌༌་འཇིགས་པ་འདི་དག་ལས་ནི་ཐབས་ཅི་དང་ཅི་འདྲ་བ་ཞིག་བྱས་ན་ཡང་ཇི་ལྟར་ན་ངེས་པར་ཐར་བར་ཏེ་ཐར་ཐབས་གཏན་ནས་མེད་པའི་ཕྱིར་གདོན་མི་ཟ་བར་ཤི་ནས་མེད་པར་འགྱུར་ངེས་པ་སྡིག་པའི་ལས་༌ཀྱིས་ངན་སོང་དུའང་འགྲོ་བར་ངེས་པ་ཡིན་ན་སྡིག་པའི་གཉེན་པོ་ལ་མི་འབད་པར་རྒྱུ་མཚན་ཅིའི་ཕྱིར་བདག་ཡིད་བདེ་བར་སོས་དལ་དུ་བག་ཕབ་ནས་འདུག་སྟེ་འདུག་མི་རིགས་པས་ད་ལྟ་ནས་གཉེན་པོ་བསྟེན་པ་ལ་འབད་པར་བྱ་དགོས་སོ་ཞེས་པའོ། །དཔེ་འགར།། ཇི་ལྟར་བ་དྲུག་ཡིད་བདེ་བར་འདུག ཅེས་ཡོད་དོ། །དེ་ལྟར་མདོ་ལས། གསོན་པ་ཐམས་ཅད་འཆི་བའི་མཐར་གཏུགས་པར་འགྱུར་རོ་ཞེས་དང་། མྱ་ངན་བསལ་བར་ཡང༌། སའམ་འོན་ཏེ་མཐོ་རིས་ན། །སྐྱེས་ནས་ལ་ལ་མ་ཤི་བ། །འགའ་ཞིག་ཁྱོད་ཀྱིས་མཐོང་བ་འམ། །ཐོས་སམ་འོན་ཏེ་ཐེ་ཚོམ་ཟ། ཞེས་དང༌། འདི་ལྟར་སྐྱེས་པ་ཐམས་ཅད་ཀྱི། །མདུན་ན་གནས་པ་འཆི་བ་སྟེ། །ཀུན་ཀྱང་འཕོ་བར་གནས་པའི་ཕྱིར། །མྱ་ངན་བྱ་བར་འོས་པ་ཡིན། ཞེས་དང༌། ཀ་ནི་ཀའི་སྤྲིང་ཡིག་ལས། འཆི་བདག་བརྩེ་བ་མེད་པ་ཅན། །སྐྱེས་རྩལ་དོན་མེད་གསོད་གྱུར་པ། །གསོད་པ་མངོན་དུ་འོང་བཞིན་དུ། །མཁས་པ་སུ་ཞིག་བག་སྐྱོང་བྱེད། །དེ་སླད་དཔའ་ཆེན་བཟོད་མེད་དེས། །མདའ་ནི་མི་བཟད་འཆོར་མེད་པ། །དེ་ནི་ཇི་སྲིད་མ་འཕངས་པ། །དེ་སྲིད་རང་གི་དོན་ལ་འབོད། ཅེས་སོ། །དེས་ནི་སྐྱེས་མཐའ་འཆི་བ་ལས་མ་འདས་ཤིང་སྡིག་ཅན་ངན་འགྲོར་འགྲོ་བ་ལས་ཀྱང་མ་འདས་པས་དེ་དག་ལ་འཇིགས་ཤིང་སྐྲག་མི་དགོས་ཞེས་དབུགས་འབྱིན་པ་སུའང་མེད་པར་བསྟན་ལ་དེས་ན་སོས་དལ་དུ་བག་བརྐྱང་སྟེ་ཡིད་བདེ་བར་འདུག་པ་མི་རིགས་ཞེས་ཀྱང་བསྟན་ཏོ།།
 
 ལོངས་སྤྱོད་དང་གཉེན་སོགས་ལ་ཡིད་བརྟན་མེད་པས་ཆགས་མི་རིགས་པ་ནི། བདག་ནི་འདོད་ཡོན་ལ་ཅི་དགར་སྤྱོད་ནས་ཀཉེན་དང་ལྷན་ཅིག་ཏུ་ཡིད་བདེ་བར་ཅིའི་ཕྱིར་མི་འདུག་ཅེ་ན། སྔོན་ཆད་འཁོར་བ་ཐོག་མེད་ནས་ཡིད་བརྟན་རང་སྙིང་པོ་མེད་ཅིང་སྤྱད་པས་མི་ངོམས་པའི་འདོད་པའི་ཡོན་ཏན་གྱི་ལོངས་སྤྱོད་འདི་འདྲ་བ་དང་འདི་ལས་ལྷག་པའང་ཡང་ཡང་མྱོང་སྟེ་ཞིག་པར་གྱུར་ན། ད་དུང་སྔར་གྱི་དེ་ལས་བདག་ལ་ལྷག་པར་གྱུར་པ་སྙིང་པོ་དང་བཅས་པས་ངོམས་ཤིང་ཚིམ་པའང་སྐྱེད་ནུས་པའི་ལོངས་སྤྱོད་ཁྱད་པར་དུ་འཕགས་པ་ཅི་ཡོད་ན་སྟེ་ཅི་ཡང་མེད་ན་བདག་ནི་ཡིད་བརྟན་མེད་པའི་ལོངས་སྤྱོད་དེ་ལ་མངོན་པར་ཆགས་ཤིང་ཞེན་ནས་བླ་མ་རྒྱལ་བ་སྲས་དང་བཅས་པའི་བཀའ་ལས་འདས་ཤིང་འགལ་བར་བྱས་ནས་ཤིན་ཏུ་མི་རིགས་པའི་སྡིག་པ་ཆེན་པོ་བསགས་སོ་སྙམ་དུ་འགྱོད་པ་དྲག་པོ་བསྐྱེད་དེ་དེང་ནས་བཀའ་བཞིན་སྒྲུབ་པ་ལ་འབད་པར་བྱ་རིགས་སོ་ཞེས་པའོ།།བུ་མོ་བདུན་གྱི་རྟོགས་བརྗོད་ལས། མི་ཡི་བདག་པོ་ལྷ་ཡུལ་ས་སྟེང་ན། །བརྒྱ་ཕྲག་སྟོང་དུ་སྤྱད་པར་མ་བྱས་པའི། །བདེ་བ་གཞན་ཡང་ཅི་ཡང་ཡོད་མིན་ཏེ། ཞེས་དང་། ཡུལ་ལ་ལྷག་པར་སྲེད་ཅིང་གོམས་པས་ནི། །དབང་པོ་རྣམས་ནི་ཡུལ་གྱིས་ངོམས་པ་མེད། །ཅེས་སོགས་དང༌། སློབ་སྤྲིང་ལས་ཀྱང༌། སྔོན་ཆད་ལན་མང་མ་མྱོང་བདེ་བ་དེ་གང་ཞིག །ཅེས་སོགས་གསུངས་པ་ལྟར་རོ། །འདིས་ནི་འདོད་པའི་ལོངས་སྤྱོད་ཕན་བདེའི་རྒྱུར་མི་འགྱུར་ཞིང་ཉེས་པའི་གཞིར་འགྲོ་བས་དེ་ལ་ཆགས་ནས་ཡིད་བདེ་བར་འདུག་པ་མི་རིགས་ཞེས་བསྟན་ཏོ། །
 
 དེ་ལྟ་ནའང་གཉེན་བཤེས་སོགས་ཀྱིས་འཆི་དུས་སུ་ཕན་པའི་གྲོགས་བྱེད་པས་ད་ལྟ་བདེ་བར་འདུག་གོ་སྙམ་ན། བདག་ཉིད་འཚོ་ཞིང་གསོན་པའི་གནས་སྐབས་ཀྱི་ཚེ་སྲོག་ཆུ་བུར་ལྟ་བུ་འདི་དང༌། དེ་བཞིན་དུ་ཕ་མ་སོགས་ཀྱི་གཉེན་དང་མཛའ་བཤེས་ཀྱི་གྲོགས་ནོར་ལོངས་སྤྱོད་དང་བཅས་པ་རྣམས་ཀྱང་སྤངས་ནས་གྲོགས་སུ་ཡང་མེད་པར་རང་གཅིག་པུ་རྒྱུས་མེད་།ཅིང་ངེས་པ་མེད་པའི་ཕྱོགས་གཤེད་ཅིག་ཏུ་རང་དབང་མེད་པར་ལས་ཀྱི་ཕྱི་བཞིན་དུ་ངེས་པར་འགྲོ་དགོས་པ་ཡིན་ན་མཛའ་བ་གཉེན་དང་མི་མཛའ་བ་དགྲ་སོགས་ཐམས་ཅད་ཀུན་གྱིས་ཅི་ཞིག་རུང་སྟེ་སྐྱབས་དང་གྲོགས་བྱེད་པ་སུ་ཡང་མེད་ལ་ལོངས་སྤྱོད་སོགས་ཀྱིས་ཀྱང་ཅི་ཡང་མི་ཕན་པས་ན་དེ་དག་ལ་ཆགས་ཤིང་ཞེན་པར་བྱེད་པ་ནི་དོན་མེད་ཅིང་མི་རིགས་པས་ད་ནི་ལམ་སྒྲུབ་པ་ལ་ཅི་ནས་ཀྱང་འབད་པར་བྱ་རིགས་ཀྱི་དལ་བར་འདུག་པ་མི་རིགས་སོ།།དེ་ལྟར་རྒྱལ་པོ་ལ་གདམས་པར། སྐད་ཅིག་ཙམ་ཡང་འབྲལ་བར་མི་ཕོད་པའི། །གཉེན་དང་ནོར་རྫས་ཡུལ་མཁར་ཀུན་བོར་ནས། །བདག་ཉིད་གཅིག་པུ་འཇིགས་པའི་ལམ་དུ་འགྲོ། །ཇི་ཙམ་སྡིག་དང་བསྡོས་ནས་ནོར་བསགས་ཀྱང་། །སྡིག་པའི་རྣམ་སྨིན་རྨོངས་པ་བདག་ཉིད་འཁུར། །བསགས་པའི་ནོར་ནི་ཁོང་དག་བུ་ཚས་ཁྱེར། །དེ་ཕྱིར་བསགས་པའི་ནོར་གྱིས་ཅི་ཞིག་ཕནཱ། ཞེས་དང༌།དཔས་བྱིན་གྱིས་ཞུས་པ་ལས་ཀྱང་། །སྲིད་གསུམ་འཇིགས་པ་འདི་ན་བཤེས་ཀྱང་མེད། །དེ་བཞིན་བུ་དང་ཆུང་མ་རྩ་ལག་མེད། །ཕ་མ་སྤུན་དང་བུ་དང་ཆུང་མ་དང༌། །བྲན་དང་ནོར་དང་རྩ་ལག་ཚོགས་ཀྱི་རྣམས། །ཤི་བའི་གཤིན་ཕྱིར་དེ་དག་འགྲོ་བ་མེད། །ལས་རྣམས་རྗེས་སུ་འབྲང་ཞིང་བྱིས་པ་འགྲོ། །ཞེས་དང༌། ལུང་གཞིར། འཆི་བ་ལ་ནི་ནོར་རྗེས་འབྲང་མི་འགྱུར། །ཉེ་དུ་མ་ཡིན་གྲོགས་མིན་བུ་མ་ཡིན། ཞེས་སོགས་དང༌། འདི་ན་སྐྱེ་བ་ན་ཡང་གཅིག་པུ་སྐྱེ། །འཆི་ན་ཡང་གཅིག་པུ་འཆི་འགྱུར་ཞིང་། །གཅིག་པུས་སྡུག་བསྔལ་ཉམས་སུ་འདིར་མྱོང་འགྱུར། །སྐྱེ་བོ་འཁོར་བར་གྲོགས་ཡོད་མ་ཡིན་ནོ། །ཞེས་སོ།། །
 
 ག ཉིས་པ་གཉེན་པོ་བསྟེན་པ་དངོས་ནི། མི་དགེ་བ་ལས་སོགས་ཏེ། དེ་ལ། བསམ་པའི་སྒོ་ནས་གཉེན་པོ་བསྟེན་པ་ནི། སུ་དང་ཅིས་ཀྱང་མི་ཕན་པས་ན་རྒྱུ་སྲོག་གཅོད་པ་ལ་སོགས་པ་སྡིག་པ་མི་དགེ་བ་བྱས་པ་ལས་འབྲས་བུ་དམྱལ་བ་ལ་སོགས་པའི་སྡུག་བསྔལ་ངེས་པར་འབྱུང་ལ། དེ་ལྟ་བུའི་འབྲས་བུ་སྡུག་བསྔལ་དང་རྒྱུ་མི་དགེ་བའི་ལས་དེ་ལས་ཐབས་ཇི་ལྟར་བྱས་ན་ངེས་པར་ཐར་བར་འགྱུར་ཞེས་དུས་ཉིན་མཚན་རྟག་ཏུ་བདག་གིས་ནི་རྒྱུ་མི་དགེ་བའི་ལས་ལས་འབྲས་བུ་ཡིད་དུ་མི་འོང་བ་འབྱུང་བའི་ཚུལ་ལ་ཡིད་ཆེས་ཀྱི་དད་པ་སྐྱེད་པ་འདི་ཉིད་འབའ་ཞིག་རྣམ་པ་ཀུན་ཏུ་བསམ་པའི་རིགས་ཀྱི་གཞན་ཚེ་འདི་དང་གཉེན་དང་ལོངས་སྤྱོད་སོགས་གང་ཡང་བསམ་པར་མི་རིགས་སོ་ཞེས་པ་སྟེ། དུས་རྟག་ཏུ་རྒྱུ་སྡིག་པ་དང་འབྲས་བུ་སྡུག་བསྔལ་ལས་ཐར་པའི་ཐབས་ཁོ་ན་བསམས་ནས་འཛེམ་བག་བྱ་དགོས་པར་བསྟན་པའོ། །དེ་བཞིན་དུ་རྒྱུ་དགེ་བ་ལས་འབྲས་བུ་ཡིད་འོང་འབྱུང་བ་ལའང་ཡིད་ཆེས་པའི་ངེས་ཤེས་བརྟན་པོ་བསྟེན་པའང་ཤིན་ཏུ་གལ་ཆེ་སྟེ། ལས་འབྲས་ཀྱི་བླང་དོར་ཚུལ་བཞིན་བྱེད་པའང་དེ་ལྟ་བུའི་ཡིད་ཆེས་ཀྱི་དད་པ་ལ་རག་ལས་ཤིང་འགྱོད་སྡོམ་གྱི་བསམ་པ་དང་གཉེན་པོ་ཀུན་ཏུ་སྤྱོད་པ་འབྱུང་བའང་དེ་ཉིད་ལ་རག་ལས་སོ།།ཟུང་གི་མདོར། གང་ཞིག་དགེ་བའི་ལས་བྱེད་པ། །དེ་ནི་དགེ་བར་འགྱུར་བ་ཡིན། །གང་ཞིག་མི་དགེའི་ལས་བྱེད་པ། །དེ་ཡང་སྡུག་བསྔལ་ཉིད་དུ་འགྱུར། །ཞེས་དང་། ལས་བརྒྱ་པར་ཡང་། ལུས་ཅན་རྣམས་ཀྱི་བདེ་སྡུག་ནི། །ལས་རྣམས་ཡིན་པར་ཐུབ་པས་གསུངས། །ལས་རྣམས་ཀྱང་ནི་སྣ་ཚོགས་ལ། །དེ་ཡིས་འགྲོ་འདི་སྣ་ཚོགས་བྱས། །སྣ་ཚོགས་རྣམ་པར་འཁྱམས་ཤིང་འཇུག །ལས་ཀྱི་དྲ་བ་འདི་ཆེའོ། །ཞེས་གསུངས། འདི་ཡང་ཡང་བསམ་དགོས་པ་ནི། ལུང་རྣམ་འབྱེད་ལས། སངས་རྒྱས་བསྟན་པ་དྲན་བྱེད་ན། །ལུས་ཀྱི་ལས་དང་ངག་ལས་དང་། །ཡིད་ཀྱི་ལས་ལ་མང་དུ་ནི། །སོ་སོར་རྟོག་ཅིག་སྒྲ་གཅན་ཟིན། །འདི་ནི་དགེ་སྦྱོང་ལས་ཡིན་ཏེ། །འདི་ལ་སློབས་ཤིག་སྒྲ་གཅན་ཟིན། །འདི་ལ་ཁྱོད་ནི་སློབ་བྱེད་ན། །དགེ་བར་འགྱུར་ཞིང་སྡིག་མེད་ཡིན། ཞེས་སོ། །ལས་འབྲས་ལ་ཡིད་ཆེས་པའི་དད་པ་དེ་འདྲ་ལ་འཇིག་རྟེན་པའི་ཡང་དག་པའི་ལྟ་བ་ཞེས་བརྗོད་ལ་སྙིང་ནས་ཡིད་ཆེས་པའི་དད་པ་ཡོད་ན་ཉེས་པ་དང་ལྟུང་བས་ཀྱང་དམྱལ་བར་འཕེན་མི་ནུས་པར་གསུངས་ཏེ།བཞི་བརྒྱ་པར། འཇིག་རྟེན་པ་ཡི་ཡང་དག་ལྟ། །ཆེན་པོ་སུ་ལ་ཡོད་གྱུར་པ། །དེ་ནི་བསྐལ་པ་སྟོང་དུ་ཡང་། །ངན་འགྲོར་འགྲོ་བར་མི་འགྱུར་རོ། །ཞེས་སོ། །དེ་ལྟར་ལས་འབྲས་ལ་སྙིང་ཐག་པ་ནས་ཡིད་ཆེས་ཀྱི་དད་པ་བརྟན་པོ་བསྐྱེད་དེ་ངེས་པ་རྙེད་པའི་ཐབས་ལ་ཅི་ནས་ཀྱང་འབད་པ་གལ་ཆེ་སྟེ༑ལས་འབྲས་ལ་ཡིད་ཆེས་སྐྱེས་ན་སྡིག་པ་སྤོང་བ་དང་དགེ་བ་སྒྲུབ་པ་ལ་ངང་གིས་འཇུག་པ་འོངཞིང་གཉེན་པོ་ཀུན་ཏུ་སྤྱོད་པའི་སྟོབས་ཀྱང་འདི་ལ་བརྟེན་ནས་ངེས་པར་འབྱུང་དགོས་པའི་ཕྱིར་རོ།།
 
 སྦྱོར་བའི་སྒོ་ནས་གཉེན་པོ་བསྟེན་པ་ནི། བདག་ནི་ཕན་གནོད་ཀྱི་རྒྱུ་དགེ་སྡིག་གི་བླང་དོར་ལ་རྨོངས་པའི་བྱིས་པ་མི་ཤེས་པ་མི་གསལ་བ་གཏི་མུག་གི་དབང་དུ་གྱུར་པས་རང་བཞིན་གྱི་ཁ་ན་མ་ཐོ་བ་སྟེ་བཅས་པའི་རྟེན་ཅན་ཡིན་མིན་གྱི་གང་ཟག་སུས་སྤྱད་ཀྱང་སྡིག་པར་འགྱུར་བ་མི་དགེ་བ་བཅུ་ལྟ་བུའམ། །བཅས་པའི་སྡིག་པ་སྟེ་སྡོམ་པ་བླངས་པ་བཅས་པའི་རྟེན་ཅན་ཁོ་ན་ལ་སྡིག་ཏུ་འགྱུར་བ་ཆང་འཐུང་བ་དང་།ི་དྲོའི་ཟས་ཟ་བལྟ་བུའི་ཁ་ན་མ་ཐོ་བ་གང་ཡིན་པ་རྣམས་ལས་བྱ་བ་ངན་པ་གང་ཡང་རུང་བ་ལུས་ངངག་ཡིད་གསུམ་ཅི་རིགས་པའི་སྒོ་ནས་བགྱིས་པ་རྣམས་
 
 ཞེས་བཤགས་བྱའི་ཉེས་པ་ངོས་བཟུང་ནས་མགོན་པོ་ཐུགས་རྗེ་ཆེན་པོ་དང་ལྡན་པ་རྒྱལ་བ་སྲས་དང་བཅས་པའི་སྤྱན་སྔར་ཡིད་ཀྱིས་མངོན་སུམ་དུ་འཁོད་ནས་།མ༣།ལུས་ཀྱིས་བཏུད་དེ་ཐལ་མོ་སྦྱར་ནས་སྙིང་ཐག་པ་ནས་སྡིག་པའི་འབྲས་བུ་མྱོང་འགྱུར་གྱི་སྡུག་བསྔལ་ལ་འཇིགས་པའི་སེམས་ཀྱིས་འགྱོད་པ་ཤུགས་དྲག་དང་བཅས་པས་ཡང་དང་ཡང་དུ་ཕྱག་འཚལ་ཏེ་སྡིག་པ་དང་ལྟུང་བ་དེ་དང་དེ་དག་ཐམས་ཅད་བླུན་པོ་བདག་གིས་བྱས་སོ་ཞེས་ཁས་བླངས་པའི་སྒོ་ནས་སོ་སོར་མཐོལ་ཞིང་བཤགས་པར་བགྱིའོ་ཞེས་ལུས་ངག་གི་རིག་བྱེད་དང་བཅས་པའི་འགྱོད་སེམས་ཀྱིས་བཤགས་ཚུལ་དངོས་བསྟན་པའོ། །དེ་ལྟར་ཕྱག་འཚལ་ནས་སྡིག་པ་བཤགས་པ་ནི་ཉེ་བར་འཁོར་གྱིས་ཞུས་པ་ལས། ཕྱག་འཚལ་ནས་སྡིག་པ་བཤགས་སོ་ཞེས་གསུངས་པ་ལྟར་ཡིན་ལ།མི་དགེ་བའི་གཉེན་པོར་དགེ་བའི་ལས་བྱས་པས་ཉེས་པ་ལས་གྲོལ་པ་ནི། ལུང་རྣམ་འབྱེད་ལས།གང་གིས་སྡིག་པའི་ལས་བྱས་པ། །དགེ་བ་ཡིས་ནི་འགོག་བྱེད་དེ། །ཉི་ཟླ་སྤྲིན་ལས་བྱུང་བ་བཞིན། །འཇིག་རྟེན་འདིར་ནི་དེ་སྣང་འགྱུར། །ཞེས་གསུངས་ལ། མ་སྐྱེས་དགྲའི་འསྤྱོད་པ་བསལ་བའི་མདོ་སོགས་ལས་ཀྱང་གསུངས་སོ། །
 
 བཞི་པ་སོར་ཆུད་པའི་སྟོབས་ནི། འདྲེན་པ་ཞེས་སོགས་ཏེ། འདྲེན་པ་རྒྱལ་བ་སྲས་བཅས་རྣམས་ཀྱི་བདག་གི་རྒྱུད་ལ་བཅས་རང་གི་ཁ་ན་མ་ཐོ་བའི་སྡིག་པ་གང་ཡོད་པ་དེ་རྣམས་ནོངས་པའམ་ཉེས་པ་ལགས་པས་ན་དེ་ཉིད་ནོངས་ཤིང་ཉེས་པ་དེ་ཉིད་ལེགས་པར་བཟུང་ཞིང་མཁྱེན་པར་མཛད་དུ་གསོལ་ཞེས་སམ། ཡང་ན་དམན་པ་བདག་ནོངས་པའམ་ཉེས་པ་ཅན་ཉིད་ལགས་པར་བཟུང་ཞེས་སྦྱར། འདི་ནི་འཆབ་སེམས་མེད་པར་ཉེས་པ་ལ་ཉེས་པར་མཐོང་ནས་འགྱོད་པས་བཤག་པ་ལ་དེ་ལྟར་དགོངས་པར་མཛོད་ཅིག་ཅེས་གསོལ་བ་ཡིན་ནོ། །དེ་ལྟ་བུའི་སྡིག་ལྟུང་འདི་ནི་རྣམ་སྨིན་མི་བཟད་པ་དང་བཅས་པས་ན་འཕགས་མིན་གྱི་ལས་དམ་པས་སྨད་པར་བྱ་བའི་བྱ་བ་ཐ་ཆད་ཡིན་གྱི་བྱ་བ་བཟང་པོ་མ་ལགས་པས་ན་དེང་ནས་བཟུང་སྟེ་སླན་ཆད་བདག་གིས་ནི་ཤེས་ཤིང་མཐོང་བཞིན་དུ་སྲོག་ལ་བབས་ཀྱང་ཡོང་ཡེའམ་རྣམ་ཀུན་ཏུ་མི་བགྱིད་པར་རྒྱུན་གཅོད་ཅིང་ལེགས་པར་སྡོམ་པར་བྱེད་དོ་༌ཞེས་ཉེས་པ་ལས་ལྡོག་པར་དམ་འཆའ་བའོ། །འདི་ལ་སྡོམ་པའི་སྟོབས་དང་ཉེས་པ་ལས་ལྡོག་པའི་སྟོབས་ཞེས་ཀྱང་བྱའོ། །བཤགས་ཡུལ་སྡོམ་ལྡནལྟ་བུའི་གང་ཟག་གི་དྲུང་དུ་བཤ གས་ཚེ་མཐོང་སྡོམ་འདྲི་བའི་ཚུལ་ཡང་ཚིགས་བཅད་འདིས་བསྟན་ཏོ། །དེ་ལ་སྦྱང་བྱ་སྡིག་པའི་ཁྱད་པར་དང་སྦྱོང་ཚུལ་གྱི་ཁྱད་པར་སྔར་བཤད་ཟིན་ལ། །སྦྱོང་བྱེད་གཉེན་པོའི་ཁྱད་པར་ནི། གོང་དུ་བཤད་པ་ལྟར་སྟོབས་བཞི་ཚང་བའི་སྒོ་ནས་བཤགས་དགོས་ཏེ། ཆོས་བཞི་བསྟན་པའི་མདོ་ལས། བྱམས་པ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་དང་ལྡན་ན་སྡིག་པ་བྱས་ཤིང་བསགས་པ་ཟིལ་གྱིས་གནོན་པར་འགྱུར་རོ། །བཞི་གང་ཞེ་ན། །འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང༌། གཉེན་པོ་ཀུན་ཏུ་སྤྱོད་པ་དང༌། སོར་ཆུད་པར་བྱེད་པའི་སྟོབས་དང༌། རྟེན་གྱི་སྟོབས་སོ། །དེ་ལ་རྣམ་པར་སུན་འབྱིན་པ་ཀུན་ཏུ་སྤྱོད་པ་ནི་མི་དགེ་བའི་ལས་སྤྱད་ན་དེ་ལ་འགྱོད་པ་མང་བ་ཡིན་ནོ། །དེ་ལ་གཉེན་པོ་ཀུན་ཏུ་སྤྱོད་པ་ནི་མི་དགེ་བའི་ལས་བྱས་ནས་ཀྱང་དགེ་བའི་ལས་ལ་ཤིན་ཏུ་བརྩོན་པའོ། །དེ་ལ་སོར་ཆུད་པར་བྱེད་པའི་སྟོབས་ནི་སྡོམ་པ་ཡང་དག་པར་བླངས་པས་མི་བྱེད་པའི་སྡོམ་པ་ཐོབ་པའོ། །དེ་ལ་རྟེན་གྱི་སྟོབས་ནི་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་མི་གཏོང་བ་སྟེ། དེ་སྟོབས་དེ་དང་ལྡན་པ་ལ་བརྟེན་པས་སྡིག་པས་ཟིལ་གྱིས་གནོན་པར་མི་ནུས་སོ་ཞེས་གསུངས་སོ། །དེ་དག་དང་ལྡན་ན་སྡིག་པ་བྱས་ཤིང་བསགས་པ་ཟིལ་གྱིས་གནོན་པར་གསུངས་པའི་བྱས་ཤིང་བསགས་པའི་ལས་ནི་མྱོང་ངེས་ཀྱི་ལས་ཡིན་པས་དེའང་ཟིལ་གྱིས་གནོན་ནུས་ན་མྱོང་བར་མ་ངེས་པ་ལྟ་ཅི་སྨོས། དེ་དག་གི་ངོས་འཛིན་ཅུང་ཟད་འོག་ཏུའང་འཆད་དོ།།དེ་ལྟར་སྡིག་པ་སྦྱངས་པས་འདག་ཚུལ་གྱི་ཁྱད་པར་ནི། གསེར་འོད་དམ་པ་ལས། གང་གིས་བསྐལ་བ་སྟོང་རྣམས་སུ། །སྡིག་པ་ཤིན་ཏུ་མི་བཟད་བགྱིས། །ལན་ཅིག་རབ་ཏུ་བཤགས་པ་ཡིས། །དེ་དག་ཐམས་ཅད་འབྱུང་བར་འགྱུར། ཞེས་དང༌། བྱམས་པའི་སེང་གེའི་སྒྲ་བསྟན་པ་ལས་ཀྱང་། །མི་ཤེས་པས་ནི་གང་བྱས་པའི། །སྡིག་པའི་ལས་ནི་བཤགས་པར་གྱིས། །མཁས་པས་ཉེས་པ་བཤགས་ན་ནི། །ལས་དང་ལྷན་ཅིག་མི་གནས་སོ། །ཞེས་དང༌། །ལས་རྣམ་འབྱེད་ལས། ཤིན་ཏུ་མི་བཟད་ལས་རྣམས་བྱས་པ་ནི། །བདག་ལ་རྣམ་པར་སྨོད་པས་བསྲབས་པར་འགྱུར། །རབ་ཏུ་བཤགས་དང་སྡོམ་པར་བྱེད་པ་ཡིས། །དེ་དག་ཤིན་ཏུ་རྩད་ནས་བཏོན་པ་བཞིན། ཞེས་སྟོབས་བཞི་ཚང་མ་རྩད་ནས་འདག་པར་གསུངས་པ་ལྟར་རོ། །དེ་ལྟར་ཉོན་མོངས་པའི་ཀུན་ནས་བསླངས་པའི་ལས་འགྱོད་བཤགས་ཚུལ་བཞིན་དུ་བྱ་ཞིང་ཁོང་ཁྲོ་སོགས་ཉོན་མོངས་དང་དེ་དག་གིས་བསྐྱེད་པའི་སྡིག་ལྟུང་ལ་སྡོམ་སེམས་བརྟན་པ་བསྟེན་པ་འདི་ནི་དམ་པའི་ཆོས་ཀྱི་ཉམས་ལེན་ཁྱད་པར་ཅན་ལ་སློབ་པ་སྟེ། སྡུད་པར། སེམས་འདི་བཟང་བ་མིན་སྙམ་དྲན་པ་སྐྱེད་བྱེད་ཅིང་། སོ་སོར་འཆགས་པར་བྱེད་ཅིང་ཕྱིས་ཀྱང་སྡོམ་བྱེད་ལ། དགའ་བར་མི་བྱེད་དེ་ནི་སངས་རྒྱས་ཆོས་འདིར་སློབ། ཅེས་གསུངས། བློ་གྲོས་མི་ཟད་པའི་མདོ་ལས་བདག་གཞན་གྱི་སྡིག་པ་བཤགས་པ་ནི་བསོད་ནམས་ཀྱི་ཚོགས་སུ་བརྗོད་པས་འདི་ཉིད་བསོད་ནམས་གསོག་པའི་ཐབས་ཀྱང་ཡིན་ལ། དེའི་རྒྱུ་མཚན་གྱིས་བསླབ་བཏུས་སུ་བསོད་ནམས་སྤེལ་བའི་སྐབས་བསྟན་པ་ཡིན་ལ། འདུལ་བ་ལུང་ལས་ཀྱང་། འདི་ལྟར་ཉེས་པ་ཤེས་ཤིང་ཉེས་པ་མཐོང་ལ་དེ་མཐོང་ནས་ཀྱང་བཤགས་ནས་ཕྱིས་སྡོམ་པར་བྱེད་ན་ཁྱོད་ཀྱི་༌དགེ་བའི་ཆོས་རྣམས་མི་ཉམས་ཤིང་འཕེལ་བ་ཉིད་དུ་འདོད་པར་བྱའོ། །ཞེས་སོ། །
 
 གཉིས་པ་ལེའུའི་མཚན་ནི། བྱང་ཆུབ་སེམས་དཔའི་སོགས་ཏེ། འདི་ལ་ཕྱག་མཆོད་སོགས་ཡོད་ཀྱང་སྡིག་བཤ གས་གཙོ་བོར་སྟོན་པས་ན་སྡིག་བཤགས་ཀྱི་ལེའུ་ཞེས་བསྟན་ཏེ་གཉིས་པའོ།།ག
 
 སུམ་པ།བྱང་སེམས་ཡོངས་བཟུང་གི་ལེའུ།གསུམ་པ་བྱང་སེམས་ཡོངས་བཟུང་གི་ལེའུ་ལ་གཉིས། ལེའུའི་གཞུང་།དང་པོ་ལ་གསུམ། སྦྱོར་བ་སྔོན་འགྲོའི་ཆོས། དངོས་གཞི་དམ་བཅའ་བ།ལེའུའི་མཚན་ནོ།།རྗེས་དགའ་བསྒོམ་པའོ།། གཅིག སྦྱོར་བ་སྔོན་འགྲོའི་ཆོས།དང་པོ་ལ་གཉིས། བྱང་ཆུབ་སེམས་རང་རྒྱུད་ལ་སྐྱེ་བའི་ལྷན་ཅིག་བྱེད་རྐྱེན་ཚོགས་བསགས།དེའི་ཉེར་ལེན་གྱི་རྒྱུ་བློ་སྦྱོང་བའོ། །དང་པོ་ལ་བཞི། རྗེས་སུ་ཡི་རང་། ཆོས་འཁོར་བསྐོར་བར་བསྐུལ་བ། མྱ་ངན་ལས་མི་འདའ་བར་གསོལ་བ། དགེ་རྩ་གཞན་དོན་དུ་བསྔོ་བའི་ཡན་ལག་གོ། ། 
 
 དང་པོ་ནི། སེམས་ཅན་ཀུན་གྱི་སོགས་ཏེ། དེ་ལ། མངོན་མཐོ་རྒྱུ་འབྲས་ཀྱི་དགེ་བ་ལ་ཡི་རང་བ་ནི། སྲིད་པར་འཁྱམས་པའི་སེམས་ཅན་ཀུན་གྱི་ནང་ནས་ངན་སོང་གསུམ་པོ་དག་གི་གནས་རྣམས་སུ་སྡུག་བསྔལ་ཡུན་རིང་བར་མྱོང་བས་ལུས་སེམས་ངལ་ཞིང་དུབ་པར་གྱུར་པ་རྣམས་རེ་ཞིག་དུས་ཅུང་ཟད་ཙམ་དུ་ངལ་གསོ་བའི་མངོན་མཐོའི་རྟེན་ཁྱད་པར་ཅན་འཐོབ་བྱེད་ཀྱི་རྒྱུར་གྱུར་པ་འཇིག་རྟེན་པའི་བསོད་ནམས་ཆ་མཐུན་གྱི་དགེ་བ་དང༌། དེའི་འབྲས་བུ་ངན་སོང་གི་སྡུག་བསྔལ་ཅན་དག་དེ་ལས་ཐར་ནས།གནས་སྐབས་མངོན་མཐོ་ལྷ་མིའི་བདེ་བར་ལོངས་སྤྱོད་ཅིང་གནས་པ་ལ་བསམ་པ་ཕྲག་དོག་སྤངས་ནས་ཨ་རེ་ལེགས་སྙམ་དུ་ཡིད་བདེ་དང་མཚུངས་ལྡན་གྱི་དང་བའི་དད་པ་སྐྱེད་ཅིང་དག འ་ཞིང་མགུ་བས་རྗེས་སུ་ཡི་རང་ངོ༌། །འདིར་སེམས་རབ་ཏུ་དང་བས་དགའ་བ་དང་ལུས་འདར་ཞིང་མཆི་མ་འབྱུང་ལ་སྤུ་ཟིང་བྱེད་པ་དང་ངག་གིས་ལེགས་པར་བྱས་སོ་བཟང་པོ་ཞིག་བྱས་སོ་ཞེས་སྒོ་གསུམ་ཀ་ནས་ཡི་རང་བྱ་༧བར་འགྲེལ་ཆེན་སོགས་ལས་བཤད་དོ།།
 
 ཐར་པ་ཙམ་གྱི་རྒྱུ་འབྲས་ལ་ཡི་རང་བ་ནི། ངེས་ལེགས་བྱང་ཆུབ་གསུམ་ལས་ཉན་རང་གི་བྱང་ཆུབ་འཐོབ་བྱེད་ཀྱི་རྒྱུར་གྱུར་པའི་ཐར་བ་ཆ་མཐུན་གྱི་དགེ་བ་ཚོགས་གཉིས་ཀྱིས་བསྡུས་པ་ཉེ་བར་བསགས་པ་གང་ཡིན་པ་དེ་དག་ཀུན་ལ་དགའ་ཞིང་རྗེས་སུ་ཡི་རང་ངོ༌། །དེའི་འབྲས་བུ་ལུས་ཅན་སེམས་ཅན་གང་དག་ཁྱབ་པ་འདུ་བྱེད་ཀྱི་སྡུག་བསྔལ་ཕྲ་མོ་དང་བཅས་པའི་འཁོར་བའི་སྡུག་བསྔལ་མཐའ་དག་ལས་ངེས་པར་ཐར་ནས་ཉན་རང་གི་བྱང་ཆུབ་ཐོབ་བ་དེ་ལ་དག འ་ཞིང་རྗེས་སུ་ཡི་རང་ངོ༌། །འགའ་ཞིག་ཏུ་ཚིགས་བཅད་འདི་བྱང་ཆུབ་གསུམ་ཐུན་མོང་བའི་རྒྱུ་འབྲས་ལ་སྦྱར་ནས་འཆད་དོ།།
 
 བླ་མེད་བྱང་ཆུབ་རྒྱུ་འབྲས་ལ་ཡི་རང་བ་ནི། །མཐར་ཐུག་གི་འབྲས་བུ་འགྲོ་བ་གཞན་རྒྱུད་པ་ཀུན་ལས་སྐྱོབ་པར་བྱེད་པའི་སེམས་དཔའ་ཆེན་པོ་རྣམས་ཀྱིས་ཐོབ་བྱར་གྱུར་པ་ཉིད་ཀྱི་རྫོགས་པའི་བྱང་ཆུབ་དང་གནས་སྐབས་ཀྱི་འབྲས་བུ་རྒྱལ་སྲས་རྣམས་ཀྱི་ས་བཅུ་དང་ལམ་ལྔར་གཏོགས་པའི་ཚོགས་གཉིས་ཀྱི་དགེ་བ་རྣམས་ལའང་རྗེས་སུ་ཡི་རང་ངོ༌། །ཡང་ན་རྣམ་འགྲེལ་ལས། སྐྱོབ་པ་ཉིད་གཟིགས་ལམ་གསུངས་པ། །ཞེས་པ་ལྟར། རང་གིས་ཐུགས་སུ་ཆུད་པའི་ལམ་གཞན་ལ་སྟོན་ཕའི་སྐྱོབ་པ་སངས་རྒྱས་རྣམས་ཀྱི་བྱང་ཆུབ་ཞེས་སྦྱར་རོ། །རྒྱ་དཔེར། བྱང་སེམས་ཉིད་དང་སངས་རྒྱས་ཉིད། །སྐྱོབ་རྣམས་ལ་ཡང་རྗེས་ཡི་རང༌། །ཞེས་ཡོད་ཀྱི་སའི་སྐད་དོད་མེད་དོ་ཞེས་ཀྱང་བཤད་དོ། །དེ་དག་འཐོབ་བྱེད་ཀྱི་རྒྱུ་བསམ་པ་ཁྱད་པར་ཅན་སེམས་ཅན་ཐམས་ཅད་གནས་སྐབས་དང་མཐར་ཐུག་ཀུན་ཏུ་༌བདེ་བར་མཛད་པའི་ཆེད་དུ་སྨོན་པའི་སྒོ་ནས་བྱང་ཆུབ་མཆོག་ཏུ་ཐུགས་བསྐྱེད་པའི་ཚེ་སྐད་ཅིག་རེ་རེར་འབྱུང་བའི་དགེ་བའི་རྩ་བ་ཡང་མཐའ་དང་གཏིང་མི་དཔོག་པ་རྒྱ་མཚོ་ལྟ་བུ་འབྱུང་བ་དེ་དང༌། 
 
 སྦྱོར་བ་ཁྱད་པར་ཅན་ཕར་ཕྱིན་དྲུག་དང་བསྡུ་བཞི་སོགས་ཀྱི་སྤྱོད་པ་ཉམས་སུ་ལེན་པའི་བྱ་བ་ཁྱད་པར་ཅན་གྱིས་དངོས་སུ་ཟིན་པའི་འཇུག་པ་སེམས་བསྐྱེད་ཀྱི་སྒོ་ནས་སེམས་ཅན་ཐམས་ཅད་ལ་དངོས་སུ་ཕན་པ་དང་བདེ་བ་སྐྱེད་པར་མཛད་པའི་དགེ་བ་ལ་ཡང་སེམས་རབ་ཏུ་དང་ལ་དགའ་ཞིང་མགུ་བས་རྗེས་སུ་ཡི་རང་ངོ༌། །སེམས་དང་པོ་བསྐྱེད་པའི་བྱང་སེམས་སོགས་ཀྱི་དགེ་བ་ཁྱད་པར་ཅན་ལ་རྗེས་སུ་ཡི་རང་བ་ལ་ཕན་ཡོན་དཔག་ཏུ་མེད་པ་འཐོབ་སྟེ། སྡུད་པ་ལས། མི་ལྡོག་བྱང་ཆུབ་མཆོག་ལ་རབ་ཏུ་ཞུགས་པ་ཡི། །སེམས་བསྐྱེད་པ་ལ་བསམ་པ་ཐག་པས་ཡི་རང་ན། །སྟོང་གསུམ་རི་རབ་སྲང་ལ་གཞལ་བས་ཚད་གཟུང་རུང༌། །རྗེས་སུ་ཡི་རང་དགེ་བ་དེ་ནི་དེ་ལྟ་མིན། ཞེས་གསུངས་སོ། །གཞན་གྱི་དགེ་བ་ལ་ཡི་རང་སྒོམ་པ་ནི་འབད་པ་ཆུང་ངུས་ཚོགས་རླབས་པོ་ཆེ་རྫོགས་པའི་ཐབས་དང་རང་གི་དགེ་བ་ལ་ཡི་རང་བྱེད་པ་ནི་རང་གི་དགེ་བ་གོང་ནས་གོང་དུ་སྤེལ་བའི་ཐབས་ཡིན་པར་གསུངས་ལ་དེའི་བྱིས་འདི་བྱང་སེམས་ཀྱི་ཐབས་མཁས་ཡིན་པར་ཐབས་ལ་མཁས་པའི་མདོར་གསུངས་སོ།།ག ཉིས་པ་ཆོས་འཁོར་བསྐོར་བར་བསྐུལ་བའི་ཡན་ལག་ནི། ཕྱོགས་རྣམས་སོགས་ཏེ། ཕྱོགས་བཅུའིའཇིག་རྟེན་གྱི་ཁམས་རྣམས་ཀུན་གྱི་ཞིང་ན་ད་ལྟ་སངས་རྒྱས་ནས་རིང་དུ་མ་ལོན་པ་གསོལ་བ་མ་བཏབ་པར་ཆོས་མི་གསུང་བར་ཐུགས་ལས་ཆུང་ངུར་བཞུགས་པ་རྣམས་ལ་ཞུ་བའི་རྟེན་དུ་གསེར་གྱི་འཁོར་ལོ་དང་ཆོས་དུང་ལྟ་བུ་འབུལ་བར་མོས་ཤིང་ལུས་གུས་ཐལ་མོ་སྦྱར་ཏེ་ཡིད་རབ་ཏུ་དང་བ་དང་བཅས་པས་ངག་གི་སྒོ་ནས་གསོལ་བ་གདབ་པ་ནི། 
 
 སེམས་ཅན་གང་དག་འབྲས་བུ་སྡུག་བསྔལ་སྣ་ཚོགས་པས་མནར་ཞིང་རྒྱུ་མ་རིག་པའི་མུན་པས་ཤེས་རྒྱུད་བསྒྲིབས་ཤིང་འཐིབས་པར་གྱུར་ནས་ལམ་དང་ལམ་མིན་བླང་བྱ་ད་ང་དོར་བྱ་གང་ཡང་མི་ཤེས་པ་རྣམས་ལ་རང་རང་གི་སྐལ་བ་དང་འཚམས་པའི་དམ་པའི་ཆོས་ཀྱི་སྒྲོན་མེ་ཆེན་པོ་སྦར་ཏེ་མི་ཤེས་པའི་མུན་པ་བསལ་ནས་བླང་དོར་གྱི་གནས་ཐམས་ཅད་ཇི་ལྟ་བ་བཞིན་དུ་སྣང་ཞིང་གསལ་བར་མཛད་ནས་ཡང་དག་པའི་ཐར་བའི་ལམ་བསྟན་དུ་གསོལ་ཞེས་པའོ།།གསུམ་པ་མྱ་ངན་ལས་མི་འདའ་བར་གསོལ་བའི་ཡན་ལག་ནི། རྒྱལ་བ་ཞེས་སོགས་ཏེ། རྒྱལ་བ་རྫོགས་པའི་སངས་རྒྱས་གང་དག་གཟུགས་ཀྱི་སྐུ་དངོས་ཀྱི་གདུལ་བྱར་གྱུར་པ་རྣམས་ཀྱི་དོན་དུ་མཛད་པ་མཐར་ཕྱིན་ནས་གདུལ་བྱ་གཞན་སྐྱོ་བ་སྐྱེད་པ་སོགས་ཀྱི་ཆེད་དུ་མཛད་པ་ཐ་མ་མྱ་ངན་ལས་འདའ་བའི་ཚུལ་སྟོན་པར་བཞེད་པ་དེ་རྣམས་ལ་ལུས་གུས་པས་བཏུད་ནས་ཐལ་མོ་སྦྱར་ཏེ་ངག་གིས་གསོལ་བ་འདེབས་པ་ནི། 
 
 འགྲོ་བ་འདི་རྣམས་བླང་དོར་ལ་ལྟ་བའི་བློ་གྲོས་ཀྱི་མིག་མ་རིག་པའི་མུན་པས་ལྡོངས་པར་ཏེ་མིག་ལོང་བ་ལྟ་བུའི་གནས་སུ་མི་འགོད་ཅིང་མི་ཤེས་པའི་མུན་པ་བསལ་ནས་འཇུག་ལྡོག་གི་གནས་ཇི་ལྟ་བ་བ་བཞིན་དུ་གསལ་བར་བགྱི་བའི་ཆེད་དུ་བསྐལ་བ་གྲངས་མེད་པའི་བར་དུ་མྱ་ངན་ལས་མི་འདའ་བར་བཞུགས་པར་མཛད་དུ་གསོལ་ཞེས་པ་སྟེ་བླང་དོར་སྟོན་པ་པོ་མེད་ན་སྤང་བླང་མི་ཤེས་པའི་ཕྱིར་དེ་སྐད་གསོལ་བའོ། །།བཞི་བ་བསྔོ་བའི་ཡན་ལག་ནི། དེ་ལྟར་འདི་དག་སོགས་ཏེ། དེ་ལ། སེམས་ཅན་གྱི་སྡུག་བསྔལ་སེལ་བའི་ཆེད་དུ་སྤྱིར་བསྔོ་བ་ནི། སྔར་བཤད་པ་དེ་ལྟར་མཆོད་པ་འབུལ་བ་ནས་མི་འདའ་བར་བཞུགས་པར་གསོལ་བའི་བར་གྱི་ཡན་ལག་འདི་དག་ཀུན་སྔོན་དུ་ལེགས་པར་བསྒྲུབས་པར་བྱས་ཏེ།རྣམ་པར་དཀར་བའི་དགེ་བ་བདག་གིས་ཉེ་བར་བསགས་པ་གང་ཡིན་པའི་བསོད་ནམས་
 
 དེས་ནི་སེམས་ཅན་མ་ལུས་པ་ཐམས་ཅད་ཀྱི་སྤྱིར་འཁོར་བ་དང་བྱེ་བྲག་ངན་སོང་གི་སྡུག་བསྔལ་ཐམས་ཅད་ལྷག་མེད་དུ་བསལ་ནས་བྱང་བར་ཤོག་ཅེས་པའོ། །བྱེ་བྲག་ཏུ་བསྔོ་བ་ལ།ནད་ཞི་བའི་ཆེད་དུ་བསྔོ་བ་ནི། དགེ་བ་བདག་གིས་གང་བསགས་པ་དེའི་མཐུས་འགྲོ་བ་ནད་སྣ་ཚོགས་ཀྱི་ཟུག་རྔུས་གདུངས་ཤིང་མནར་བས་ཉམ་ཐག་པ་སྙིང་རྗེའི་གནས་སུ་གྱུར་པ་སྤྱི་དང་ཁྱད་པར་ཚེ་ལོ་༌་ཉི་ཤུ་པའི་དུས་སུ་ཟླ་བ་བདུན་དང་ཞག་བདུན་གྱི་རིང་ལ་འགོ་བའི་ཡམས་ནད་དྲག་པོ་གསོར་མི་རུང་བས་བཏབ་ནས་ཕལ་ཆེར་འཆི་བའི་ནད་ཀྱི་བསྐལ་བ་བར་མ་འབྱུང་བར་ས་སྡེ་ལས་བཤད་པ་དེ་ལྟ་བུའི་དུས་ཀྱི་ནད་པ་དང་བཅས་པ་རྣམས་ཇི་སྲིད་དུ་ནད་ལས་གྲོལ་ནས་སོས་པར་འགྱུར་གྱི་བར་དུ་ནི་
 
 བདག་ཉིད་ནད་སེལ་བར་བྱེད་པའི་སྨན་ཆེན་པོ་དང་ནད་པ་གསོ་བའི་སྨན་པ་མཁས་ཤིང་བཟང་བ་ཉིད་དག་དང་སྤྱོད་ལམ་འཇམ་པོའི་སྒོ་ནས་ནད་པ་དེ་ཡི་ནད་གཡོག་དང་རིམ་གྲོ་སོགས་སྒྲུབ་པའི་སྒོ་ནས་དེ་ལ་ཕན་འདོགས་བྱེད་པར་ཤོག་ཅིག་ཅེས་ཏེ་སྲོག་ཆགས་དེས་པའི་སྐྱེས་རབས་ལྟར་ནད་ཞི་བའི་སྨན་དང་རྒྱལ་པོའི་བུ་མོ་ཡེ་ཤེས་ལྡན་ལྟར་སྨན་སྟེར་པའི་སྨན་པ་ཉིད་དུ་འགྱུར་བར་སྨོན་པའོ།།བཀྲེས་སྐོམ་ཞི་བའི་ཆེད་དུ་བསྔོ་བ་ནི། བཀྲེས་ཤིང་སྐོམ་པའི་སྡུག་བསྔལ་གྱིས་ཉམ་ཐག་པའི་སེམས་ཅན་རྣམས་ལ་བཟའ་བའི་ཟས་དང་བཏུང་བའི་སྐོམ་ཕུན་སུམ་ཚོགས་པ་ལྷའི་ཡུལ་གྱི་བདུད་རྩི་ལྟ་བུའི་ཆར་རྒྱུན་ཟད་མི་ཤེས་པར་ཕབ་སྟེ་ཟས་འདོད་པས་གདུངས་ཏེ་བཀྲེས་ཤིང་ལྟོགས་པ་དང་བཏུང་བ་འདོད་པས་གདུངས་ནས་སྐོམ་པར་གྱུར་པའི་གནོད་པ་མཐའ་དག་བསལ་ནས་ངོམས་ཤིང་ཚིམ་པ་ཉིད་དུ་བྱེད་ནུས་པར་སྨོན་པདང་། 
 
 ཁྱད་པར་ཚེ་ལོ་སུམ་ཅུ་པའི་དུས་སུ་ལོ་བདུན་ཟླ་བ་བདུན་ཞག་བདུན་དང་བཅས་པའི་རིང་ལ་མུ་གེའི་བསྐལ་བ་བར་མ་འབྱུང་བར་ས་སྡེར་བཤད་ལ། དེ་བྱུང་བའི་ཚེ་གབ་ཚེའི་སྣོད་དུ་འབྲུའི་ས་བོན་རེཙམ་བཞག་ནས་རིན་པོ་ཆེ་ལྟར་སྲུང་བས་གབ་ཚེ་བ་དང༌། ཤི་ནས་རུས་པ་སྣུམ་མེད་དཀར་པོར་འགྲོ་བ་དང་དེ་ལྟ་བུའི་རུས་པ་ཆུར་བསྐོལ་ནས་འཐུང་བས་རུས་གོང་དཀར་པོ་བ་དང༌། ཐུར་མའི་རྩེ་མོས་སྣོད་སོགས་ནས་འབྲུ་རེ་རེ་ཙམ་བྲུས་ནས་དེ་ཆུར་བསྐོལ་ནས་འཐུང་བས་སམ་ཐུར་མའི་རྩེས་ཟས་འགྱེད་པས་ཐུར་མས་འཚོ་བ་པ་ཞེས་ཏེ་དེ་རྣམས་ཟས་སྐོམ་མེད་པས་བཀྲེས་ཤིང་ཉམ་ཐག་པས་ས་ལ་འགྱེལ་ནས་ལྡང་མི་ནུས་པར་འཆི་བར་འགྱུར་བ་དེ་ལྟ་བུའི་དུས་སུ་བདག་ནི་ཟས་དང་སྐོམ་ཅི་འདོད་སྣ་ཚོགས་པ་ཉིད་དུ་གྱུར་ཏེ་བཀྲེས་སྐོམ་གྱི་སྡུག་བསྔལ་ཐམས་ཅད་ཞི་བར་བྱེད་ནུས་པར་གྱུར་ཅིག་ཅེས་ཏེ།སྟོན་པའི་སྐྱེས་རབས་སུ་ཡིད་བཞིན་གྱི་ནོར་བུ་རིན་པོ་ཆེ་བླངས་ནས་ཟམ་སྐོམ་གྱི་ཆར་ཕབ་པ་བཞིན་དུ་འགྱུར་བར་སྨོན་པའོ། །དེ་བཞིན་དུ་ཚེ་ལོ་བཅུ་པའི་དུས་སུ་མཚོན་གྱི་བསྐལ་པ་བར་མ་འབྱུང་ཞིང་དེའི་བཚེ་ཞག་བདུན་གྱི་རིང་ལ་གཅིག་གིས་གཅིག་མཐོང་བ་ན་ཕན་ཚུན་གསོད་སེམས་དྲག་པོ་སྐྱེས་ནས་རྩི་ཤིང་རྡོ་སོགས་ལག་ཏུ་གང་བླངས་ཐམས་ཅད་མཚོན་ཆ་རྣོན་པོར་གྱུར་ནས་གཅིག་གིས་གཅིག་གསོད་པར་འགྱུར་བར་གསུངས་པ་དེའི་ཚེ་བདག་གི་བསོད་ནམས་ཀྱི་མཐུ་ལས་མཚོན་ཆ་རྣམས་མེ་ཏོག་གི་ཆར་དུ་བསྒྱུར་ནུས་པར་ཤོག་ཅིག་ཅེས་སྨོན་པར་བྱ་སྟེ་འདི་རྩ་ཚིག་གིས་མ་ཟིན་ཀྱང་སྔ་མ་དག་གིས་ནཚོན་ནས་བསྟན་པས་དེ་ལྟར་སྦྱར་དགོས་པར་གསུངས་སོ། །དེའང་མཛོད་ལྟར་ན། དེ་ནས་ལས་ཀྱི་ལམ་ལྷག་པས།།ཚེ་ཐུང་ལོ་ནི་བཅུ་ཡིན་ནོ། །བསྐལ་པ་མཚོན་དང་ནད་དང་ནི། །མུ་གེ་དག་གིས་ཚར་ཕྱིན་ཏོ།།ཞག་རྣམས་དང་ནི་ཟླ་བ་དང་། །ལོ་བདུན་དག་ཏུ་གོ་རིམ་བཞིན། ཞེས་ཚེ་ལོ་བཅུ་པའི་དུས་སུ་བསྐལ་བ་བར་མ་གསུམ་ཀ་རིམ་པར་འབྱུང་བར་གསུངས་ཏེ་འདི་ནི་གདགས་པའི་བསྟན་བཅོས་ཀྱི་དགོངས་པའོ། །དགེ་འདུན་ལ་ཨ་རུ་ར་རྡོག་ཅིག་ཙམ་དང་ཟས་ནལ་ཟེ་གང་ཙམ་ཕུལ་བ་དང་སེམས་ཅན་ལ་བྱམས་པ་ལན་ཅིག་བསྒོམ་པས་རིམ་པར་ནད་མུག་མཚོན་གྱི་བསྐལ་པ་བར་མ་གསུམ་དུ་མི་སྐྱེ་བར་ཁང་བུ་བརྩེགས་པའི་མདོར་བཤད་དོ།།
 
 དབུལ་ཕོངས་ཞི་བའི་ཆེད་དུ་བསྔོ་བ་ནི། ནོར་ལོངས་སྤྱོད་སོགས་ཀྱི་ཡོ་བྱད་མེད་པའི་སེམས་ཅན་ཕོངས་ཤིང་དབུལ་བར་གྱུར་པ་རྣམས་ལ་བདག་ནི་ཅི་ཙམ་ལོངས་སྤྱད་ཀྱང་ནམ་ཡང་མི་ཟད་པའི་གཏེར་ཆེན་པོར་གྱུར་ཏེ་ཟས་གོས་གནས་མལ་འབྲུ་སྨན་རྒྱན་དང་བཞོན་པ་སོགས་གང་ལ་གང་དགོས་པའི་ཅི་འདོད་ཀྱི་ཡོ་བྱད་མཁོ་དགུ་སྣ་ཚོགས་སུ་གྱུར་ཏེ། ཆེད་དུ་སྒྲུབ་པའི་འབད་རྩོལ་ཅི་ཡང་མི་དགོས་པར་རང་རང་གི་མདུན་ན་གང་མཁོ་ཐམས་ཅད་འབད་མེད་དུ་ཉེ་བར་གནས་པར་གྱུར་ཅིག་ཅེས་པ་སྟེ་འདི་ཀླུ་གཏེར་སྟོན་གྱི་སྐྱེས་རབས་བཞིན་ནོ་ཞེས་གསུངས་ལ་དེ་ནི་མདོ་སྡེ་པད་དཀར་ལས་༌གསུངས་པའི་བྲམ་ཟེ་རྒྱ་མཚོའི་རྡུལ་གྱི་སྐྱེས་རབས་ལས་བྱུང་བ་དེའོ།།དོན་འདི་དག་ནི་དྲི་མ་མེད་པར་གྲགས་པས་བསྟན་པ་ལས། ནད་ཀྱི་བསྐལ་བ་བར་མ་ལ། །དེ་ནི་རྩི་མཆོག་དམ་པར་འགྱུར། །དེས་ནི་སེམས་ཅན་རྣམ་གྲོལ་ཞིང༌། །ནད་རྣམས་མེད་ཅིང་བདེ་བར་འགྱུར། །མུ་གེའི་བསྐལ་བ་བར་མ་ལ། །ཟས་དང་སྐོམ་དུ་བསྒྱུར་ནས་སུ། །བཀྲེས་ཤིང་སྐོམ་པ་མེད་བྱས་ཏེ། །སྲོག་ཆགས་རྣམས་ལ་ཆོས་སྟོན་ཏོ། །མཚོན་གྱི་བསྐལ་པ་བར་མ་ལ། །དེ་དག་བྱམས་པ་སྒོམ་འགྱུར་ཏེ། །སེམས་ཅན་བྱེ་བ་བརྒྱ་མང་པོ། །གནོད་སེམས་མེད་ལ་འཛུད་པར་བྱེད། ཅེས་དང་། སེམས་ཅད་དབུལ་པོ་རྣམས་ལ་ནི། །ཟད་མི་ཤེས་པའི་གཏེར་དུ་འགྱུར། །གང་ལ་སྦྱིན་པ་བྱིན་པ་ཡང་། །དེ་དག་བྱང་ཆུབ་སེམས་བསྐྱེད་བཙུད། ཅེས་བྱང་སེམས་ཀྱི་ཡོན་ཏན་བསྟན་པའི་སྐབས་སུ་འབྱུང་བ་དང་། རྒྱས་པར་རྡོ་རྗེ་རྒྱལ་མཚན་གྱི་བསྔོ་བ་སོགས་ལས་འབྱུང་བ་ལྟ་བུའོ། །བསྔོ་བས་ནི་དགེ་བ་ཉུང་དུ་ཡང་མང་པོར་སྤེལ་བ་དང་གནས་སྐབས་འབྲས་བུ་ཕྱུང་སྟེ་ཟད་པར་འགྱུར་བ་རྣམས་ཀྱང་ནམ་ཡང་མི་ཟད་པར་བྱེད་པར་གསུངས་ལ། བསྔོ་བ་འདི་ཉིད་བྱང་སེམས་ཀྱི་ཐབས་ལ་མཁས་པ་ཡིན་པར་ཐབས་ལ་མཁས་པའི་མདོར་གསུངས་སོ།། གཉིས་པ་བྱང་ཆུབ་ཀྱི་སེམས་དེའི་ཉེར་ལེན་གྱི་རྒྱུ་བློ་སྦྱོང་བ་ལ་བཞི། བློ་སྦྱོང་བ་དངོས། དེའི་འཐད་པ་དགོད་པ། ལུས་བྱེ་བྲག་ཏུ་གཏོང་བ། བློ་སྦྱོང་གི་འབྲས་བུ་གཞན་དོན་དུ་སྨོན་ལམ་གདབ་པའོ། །དང་པོ་ནི། །ལུས་དང་ཞེས་སོགས་ཏེ། བདག་གི་སེམས་ཅན་གྱི་ཆེད་དུ་གཅེས་པར་བཟུང་བའི་ལུས་དང་དེ་བཞིན་དུ་ཟས་གོས་གནས་ཁང་རྟ་གླང་སོགས་ནོར་ལོངས་སྤྱོད་ཅི་ཡོད་དང་གཞི་གསུམ་གྱིས་བསྡུས་ཤིང་དུས་གསུམ་དུ་འབྲེལ་བའི་དགེ་བ་གང་ཡོད་ཐམས་ཅད་ཀུན་ཀྱང་
 
 སེམས་ཅན་ཀུན་གྱི་གནས་སྐབས་མངོན་མཐོ་དང་མཐར་ཐུག་ངེས་ལེགས་ཀྱི་དོན་མཐའ་དག་བསྒྲུབ་པར་བྱ་བའི་ཕྱིར་དུ་སེར་སྣ་དང་ཆགས་ཞེན་གྱིས་གཏོང་མི་བྱ་སྙམ་པའི་ཕངས་པའི་སེམས་དང་ལན་དང་རྣམ་སྨིན་སོགས་གང་༌་ལའང་ལྟོས་པ་མེད་པར་ཡོངས་སུ་གཏང་བར་བྱའོ་ཞེས་ཐམས་ཅད་གཏོང་བའི་བསམ་པ་སྙིང་ཐག་པ་ནས་སྦྱོང་བ་སྟེ་བདག་གིར་བཟུང་བ་ཐམས་ཅད་གཞན་ལ་གཏོང་ཚུལ་ལོ། །ལུས་ལོངས་སྤྱོད་ནི་འདས་པ་རྣམས་ཞིག་ཟིན་པས་མེད་ལ་མ་འོངས་པའང་ད་ལྟ་མེད་པས་མ་སྨོས་ལ་དགེ་བ་འདས་ཟིན་པ་ལའང་འབྲས་བུ་རྣམ་སྨིན་ད་དུང་མ་ཕྱུངས་པ་ཡོད་པས་དེ་ཉིད་གཏོང་བའི་སེམས་བསྐྱེད་པ་ཡིན་ལ། མ་འོངས་པའི་དགེ་རྩ་ད་ལྟ་མེད་ཀྱང་། ཕྱི་ནས་དགེ་རྩ་རྒྱ་ཆེན་པོ་ཅི་ནུས་སུ་བསྒྲུབ་པར་བྱ་ཞིང་དེ་ཡང་ཞེན་པ་བཅད་ནས་སེམས་ཅན་ལ་གཏོང་སྙམ་པའི་བསམ་པ་ད་ལྟ་ནས་སྦྱོང་བ་ཡིན་ཏེ།བློ་གྲོས་མི་ཟད་པའི་མདོ་ལས། དགེ་བའི་རྩ་བ་སེམས་དང་སེམས་ལས་བྱུང་བ་རྣམས་རྗེས་སུ་དྲན་ལ་རྗེས་སུ་དྲན་ནས་ཀྱང་བྱང་ཆུབ་ཏུ་ཡོངས་སུ་བསྔོ་བ་འདི་ནི་འདས་པ་ལ་མཁས་པའོ། །གང་མ་འོངས་པའི་དགེ་བའི་རྩ་བ་ངེས་པར་སེམས་ཤིང་བྱང་ཆུབ་ལ་མངོན་དུ་ཕྱོགས་པའི་ལས་སེམས་པ་སྟེ། །བདག་ལ་དགེ་བའི་སེམས་བསྐྱེད་པ་འབྱུང་བ་གང་ཡིན་པ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བ་འདི་ནི་མ་འོངས་པ་ལ་མཁས་པའོ། །ཞེས་སོགས་གསུངས་སོ། །དེ་ཡང་སེར་སྣ་ནི་འདོད་ཆགས་ཀྱི་ཆར་གཏོགས་ཡིན་ལ་དེའི་ས་བོན་དང་བཅས་པ་མ་ལུས་པར་སྤངས་པ་ནི་ཉན་རང་དགྲ་བཅོམ་གཉིས་ལའང་ཡོད་དོ། །དེས་ན་ལུས་ལོངས་ཙྩོད་སོགས་ལ་སེར་སྣ་མ་ལུས་པ་བཅོམ་པ་ཙམ་གྱིས་སྦྱིན་པའི་ཕར་ཕྱིན་དུ་མི་འགྱུར་ལ། དེར་འགྱུར་བ་ལ་སྦྱིན་པའི་གེགས་སེར་སྣའི་ཀུན་འཛིན་བསལ་བ་ཙམ་དུ་མ་ཟད་ལུས་ལོངས་སྤྱོད་སོགས་བདོག་པ་ཐམས་ཅད་གཞན་ལ་གཏོང་བའི་༧ཆབསམ་པ་སྙིང་ཐག་པ་ནས་བསྐྱེད་དེ་ཡང་ཡང་བློ་སྦྱོང་དགོས་སོ། །གཞན་ཡང་བསམ་པ་ཐག་པ་ནས་དང་བའི་སྒོ་ནས་སྦྱིན་བྱའི་ཡོ་བྱད་དཔག་མེད་བློས་སྤྲུལ་ནས་སེམས་ཅན་ལ་གཏོང་བར་མོས་པའི་བསམ་པ་སྦྱོང་བ་ནི་ཚོགས་ཆུང་ངུས་བསོད་ནམས་དཔག་མེད་འཕེལ་པའི་ཐབས་དང་བྱང་སེམས་ཤེས་རབ་ཅན་གྱི་སྦྱིན་པ་ཡིན་པར་བྱང་ས་ལས་གསུངས་པར་བཤད་དོ། །གཉིས་པ་དེའི་འཐད་པ་དགོད་པ་ནི། ཐམས་ཅད་བཏང་བས་སོགས་ཏེ། བདག་གི་དོན་དུའང་ལུས་སོགས་ཅུང་ཟད་སྲུང་བར་རིགས་སོ་སྙམ་ན་མི་རིགས་ཏེ། ལུས་ལོངས་སྤྱོད་དགེ་རྩ་ཐམས་ཅད་ལ་ཆགས་ཞེན་གྱི་འཁྲི་བ་བཅད་ནས་སེམས་ཅན་སྤྱི་དོན་དུ་བཏང་བས་མྱ་ངན་ལས་འདའ་བ་འཐོབ་ནུས་ལ་བདག་གི་བློ་ཡང་མི་གནས་པའི་མྱ་ངན་ལས་འདས་པའི་བདེ་བ་དེ་དོན་དུ་གཉེར་ནས་བསྒྲུབ་པར་འདོ་པའི་ཕྱིར། དེ་ལྟར་འགྲེལ་ཆེན་དུ་ཟག་བཅས་ཀྱི་ས་ལུས་སོགས་ཐམས་ཅད་ཀྱི་མྱ་ངན་ལས་འདས་པ་ནི་ཐར་པ་ཡིན་ལ་བདག་གི་སེམས་པ་ནི་དེ་དོན་དུ་གཉེར་པ་ཡིན་ཏེ་ཞེས་སོ། །
 
 དེར་མ་ཟད་མཐར་འཆི་བའི་ཚེ་ནི་གཏོང་བར་མི་འདོད་ཀྱང་རང་དབང་མེད་པར་ལུས་ལོངས་སྤྱོད་ཐམས་ཅད་ཅམ་གྱིས་བཞང་ནས་གཏོང་བར་ཆབས་གཅིག་པ་སྟེ་མཉམ་དུ་གཏོང་བར་འདྲ་ལ། གཞན་དོན་དུ་མ་བསྔོས་པའི་དགེ་བའང་འབྲས་བུ་ལན་ཅིག་སྨིན་ནས་ཟད་པར་འགྱུར་བ་ཆུ་ཤིང་དང་འདྲ་བས་ན་དེ་ཐམས་ཅད་དོན་མེད་དུ་བཏང་ན་ས་ཟད་པར་འགྱུར་ལ། ད་ལྟ་ནས་ཕངས་སེམས་བཅད་ནས་སྦྱིན་པའི་ཞིང་མཆོག་ཏུ་གྱུར་པའི་སེམས་ཅན་རྣམས་ལ་ཕན་པའི་དོན་དུ་ཅི་དགར་བཏང་བ་ནི་རང་གཞན་གྱི་དོན་ཆེན་པོ་སྒྲུབ་པའི་ཐབས་ཀྱི་མཆོག་ཡིན་པས་ན་སེར་སྣའི་རྒྱུས་འདི་དག་བཟུང་བས་ཅི་ཞིག་བྱ་སྟེ། ཐམས་ཅ་བཏང་བ་ལས་སངས་རྒྱས་འཐོབ་པར་འགྱུར་པའི་ང་སོད་ནམས་འབྱུང་གི་མ་བཏང་བར་ཡོངས་སུ་བཟུང་བས་མྱ་ངན་ལས་འདས་པ་འཐོབ་པར་མི་ནུས་པས་སོ། །དེས་ན་སྲིད་པའི་སྡུག་བསྔལ་གྱི་རྒྱུ་ཡོངས་སུ་འཛིན་པ་དང་འབྲས་བུ་སྡུག་བསྔལ་གསུམ་གྱི་འཆིང་བ་ལས་གྲོལ་བ་ལ་ཐར་བའམ་མྱང་འདས་ཞེས་བརྗོད་པ་ཡིན་ལ་དེའི་ཕྱིར་སྲིད་པར་འཆིང་བྱེད་དེ་དག་ཅི་ནས་ཀྱང་གཏོང་རིགས་ཏེ།འཇམ་དཔལ་ཞིང་བཀོད་ལས། ཤ་རིའི་བུ་འདི་ལ་བྱང་ཆུབ་སེམས་དཔའ་ནི་སྦྱིན་པ་པོ་སྦྱིན་བདག་ཏུ་འགྱུར་བ་སྟེ། དེ་དངོས་པོ་གང་ཕངས་པ་ཡིད་དུ་འོང་བ་མངོན་པར་འདོད་པར་འགྱུར་བ་དེ་དག་ཡོངས་སུ་གཏོང་ཡང་ཞུམ་པར་མི་འགྱུར་ཞིང་ཡིད་དགའ་བ་དང་མགུ་བ་དང་ཞེས་སོགས་དང༌།ཀུན་ཏུ་འཛིན་པའི་སེམས་ཀྱིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བསྒྲུབ་པར་མི་ནུས་སོ་སྙམ་དུ་རྟོག་གོ།དེས་དེ་ལྟར་བརྟགས་ནས་བདོག་པ་ཐམས་ཅད་ཡོངས་སུ་གཏོང་བར་འགྱུར་ཏེ་དེས་ལུས་དང་སྲོག་ཡོངས་སུ་བཏང་ཡང་ཡིད་མི་བདེ་བར་མི་འགྱུར་ན་གཞན་ནོར་གྱི་རྣམ་པ་དང་ཆུང་མ་དང་བུ་ཕོ་དང་བུ་མོ་ལྟ་སྨོས་ཀྱང་ཅི་དགོས་ཞེས་གསུངས་ལ། སྐྱེས་རབས་ལས་ཀྱང་། སྦྲུལ་ནག་ཁྲོས་པའི་གདེངས་ཀ་བཏེགས་འདྲ་བ། །ཡོངས་སུ་བཟུང་བ་རྩོད་པའི་རྒྱུར་གྱུར་པ། །སྤང་འོས་དེ་འདྲ་སྤང་བར་བགྱིད་པ་ལགས། །ལྷན་ཅིག་བདག་ནི་བཟློག་པར་མི་རིགས་སོ། །ཞེས་གསུངས།བཏང་བའི་ཕན་ཡོན་སོགས་ནི། ཀླུ་སྒྲུབ་ཀྱིས། བདོག་ཀུན་གཏོང་སེམས་འཆང་བ་ཡི། །བྱང་ཆུབ་སེམས་དཔའ་རྣམས་ལ་ནི། །བསོད་ནམས་མཁའ་འདྲ་དཔག་མེད་སྐྱེ། །ཞེས་དང་།ཕར་བསྡུས་ལས་ཀྱང་། བདག་མེད་འཇིག་ལ་སྙིང་པོ་མེད་པའི་ལུས། །སྡུག་བསྔལ་དྲིན་མེད་རྟག་ཏུ་མི་གཙང་བའི། །ལུས་ཀྱི་གཞན་ལ་ཕན་ཐོགས་འགྱུར་བ་ལ། །དགའ་བར་མི་འགྱུར་དེ་ནི་མཁས་མ་ཡིན། །ཞེས་དང་། གང་བྱིན་དེ་ལ་འཇིགས་པ་སྐྱེ་མི་འགྱུར། །ཁྱིམ་ན་གང་བཞག་དེ་ལས་འཇིགས་པ་འབྱུང་། མི་ཆོག་ཐུན་མོང་རྟག་ཏུ་བསྲུང་དགོས་ཏེ། །བྱིན་ན་ཉེས་པ་དེ་དག་གནོད་མི་འགྱུར། །བྱིན་པས་འཇིག་རྟེན་ཕ་རོལ་བདེ་བ་འགྲུབ། །མ་བྱིན་ཚེ་འདི་ཉིད་ལའང་སྡུག་བསྔལ་སྐྱེད། །ཅེས་སོགས་གསུངས་ལ་བསླབ་བཏུས་ལས་གསུངས་པ་ཅུང་ཟད་འོག་ཏུ་འཆད་དོ། །གསུམ་པ་ལུས་བྱེ་བྲག་ཏུ་གཏོང་བ་ནི། བདག་གིས་སོགས་ཏེ། བདག་གིས་ལུས་ཅན་སེམས་ཅན་ཐམས་ཅད་ལ་རང་རང་གི་ཅི་དང་ཅི་དགོས་པའི་ཆ་རྐྱེན་དུ་རང་གི་ལུས་འདི་ཅི་བདེར་ལྟོས་མེད་དུ་བྱིན་ཟིན་གྱིས་
 
 ད་ནི་ལུས་འདི་ལ་སེམས་ཅན་དེ་དག་གིས་རྟག་ཏུ་མཚོན་སོགས་ཀྱིས་གསོད་པ་དང་མི་བསྔགས་པ་བརྗོད་པས་སྨོད་པའམ་རྡོ་དབྱུག་སོགས་ཀྱིས་བརྡེག་པ་དང་བཤགས་མ་དང་ལྷུག་མ་སོགས་ཀྱིས་བྲབ་པ་དང༌། མི་གཙང་བ་ས་ལུད་དང་བཤང་གཅི་འཐོར་བ་སོགས་རང་རང་གིས་ཅི་དགར་བྱེད་ལ་རག་ཞེས་ཏེ་ཅི་དགའ་བ་ཅི་འདོད་པ་དེ་ལྟར་བྱེད་དུ་ཆུག་ཅིག་དང་ལུས་ལ་ཆགས་པས་གཞན་ལ་ཁྲོ་བ་སོགས་ཀྱི་རྣམ་འགྱུར་ཙམ་ཡང་རྣམ་པ་ཀུན་ཏུ་མི་བྱ་ལ།་དེང་ཕྱིན་ཆད་ནས་བདག་གི་ལུས་འདི་ལ་གཞན་གང་དག་གིས་ལུས་ཀྱིས་རྩེད་མོས་རྩེ་བར་བྱེད་དམ་ངག་གིས་མཐོ་འཚམས་པའི་ཅོ་འདྲི་བ་དང་བཞད་གདདམ་ག་ཞའི་རྒྱུ་བྱེད་ཀྱང་རུང་སྟེ་བདག་གི་ལུས་འདི་ཞེས་སམ་
 
 བདག་གིས་ནི་ལུས་འདི་སེམས་ཅན་རྣམས་ལ་ཞེ་ཐག་པ་ནས་བསྔོས་ཤིང་བྱིན་ནས་རྣམ་པ་ཐམས་ཅད་དུ་བཏང་ཟིན་པ་ཡིན་གྱིས་ང་ནི་ལུས་འདི་ཡི་ཁ་ཏས་ཏེ་འདི་ལ་གནོད་པ་དང་སྡུག་བསྔལ་སྲུང་བ་དང་ཕན་པ་དང་བདེ་བ་སྒྲུབ་པ་སོགས་ཀྱི་གཉེར་ཁའམ་བདག་གཉེར་བྱས་པས་ཅི་ཞིག་བྱ་སྟེ་ལྟོས་མེད་དུ་བཏང་ནས་གཞན་གྱི་ཡོ་བྱད་ལྟར་བདག་གི་བར་བཟུང་བ་མེད་པས་སོ།།འོ་ན་བསླབ་བཏུས་སུ་ལུས་བཏང་ནས་སྲུང་དགོས་པར་བཤད་པ་དང་འགལ་ཞེ་ན་མི་འགལ་ཏེ། དེ་ནི་དོན་མེད་པའི་གནོད་པ་ལས་སྲུང་བའི་དོན་ཡིན་ལ་འདི་ནི་དེ་ལས་བཟློག་པ་ཡིན་པས་སོ། །འོན་ཀྱང་བྱིན་ཟིན་པའི་བདག་གི་ལུས་དེ་ལ་རང་གཞོན་ལ་འཕྲལ་དང་ཡུན་དུ་གནོད་པའི་རྒྱུར་མི་འགྱུར་ཞིང་འདི་ཕྱི་ཀུན་ཏུ་ཕན་བདེའི་རྒྱུར་འགྱུར་བའི་དགེ་བའི་ལས་གང་ཡིན་པ་དེའང་བྱེད་དུ་ཆུག་ཅིག་ཅེས་པའོ། །བསླབ་བཏུས་ལས། ལུས་ལོངས་སྤྱོད་སོགས་བདག་གིར་བཟུང་བའི་ཉེས་པ་དང་བཏང་བའི་ཕན་ཡོན་བསམ་པའི་སྒོ་ནས་གཏོང་བ་ལ་སྤྲོ་བ་སྐྱེད་ཚུལ་བསྟན་པའི་སྐབས། །ལུས་སྲོག་སོགས་ཡོངས་སུ་བཟུང་བའི་ཉེས་དམིགས་ནི། ཏིང་རྒྱལ་ལས། རུལ་བར་གྱུར་པའི་ལུས་འདི་དང༌། །སྲོག་ཀྱང་གཡོ་བ་དབང་མེད་ཅིང་། །རྨི་ལམ་སྒྱུ་མ་འདྲ་བ་ལ། །བྱིས་པ་འདི་དག་ཆགས་པས་ན། །ཤིན་ཏུ་མ་རུངས་ལས་བྱས་ཏེ། །སྡིག་པའི་དབང་དུ་སོང་བ་དང༌། །མི་མཁས་འཆི་བདག་བཞོན་པས་སོང་། །དེ་དག་མི་བཟད་སེམས་དམྱལ་འགྲོ། །ཞེས་དང༌། །སྒོ་མཐའ་ཡས་པའི་གཟུངས་ལས་ཀྱང༌། སེམས་ཅན་གང་དག་ཁ་ཅིག་རྩོད་འགྱུར་བ། དེ་ཡི་གཞི་རྩ་ཡོངས་སུ་འཛིན་པ་སྟེ། །དེ་ལྟས་གང་ལ་སྲེད་པར་འགྱུར་བ་སྤོངས། །སྲེད་པ་སྤང་བར་བྱས་ནས་གཟུངས་སུ་འགྱུར་ཞེས་སོ། །དྲག་ཤུལ་ཅན་གྱིས་ཞུས་པར། གང་བྱིན་པ་དེ་ནི་བསྲུང་བར་བྱ་བ་མ་ཡིན་པའོ། །གང་ཁྱིམ་དུ་བཞག་པ་དེ་ནི་བསྲུང་བར་བྱ་བའོ། །གང་བྱིན་པ་དེ་ནི་སྲིད་པ་ཟད་པར་འགྱུར་བའོ། །གང་ཁྱིམ་ན་བཞག་པ་དེ་ནི་སྲིད་པ་རྣམ་པར་འཕེལ་བའོ། །ཞེས་སོགས་བཏང་བའི་ཕན་ཡོན་དང་བཟུང་བའི་ཉེས་དམིགས་མ་དུ་གསུངས་ལ། ཡང་བུ་སྡུག་པ་ལྟ་བུ་གཏོང་མ་ནུས་ན་རང་གི་སེམས་ལ་སྤྲོ་བ་གསུམ་བྱ་ཞིང་དེ་མི་སྡུག་པར་བལྟ་བ་དང༌། བུ་ལས་གཞན་པའི་དངོས་པོ་གཏོང་མ་ནུས་ན་འཆི་ཚེ་མི་འདོད་བཞིན་དུ་ངེས་པར་དངོས་པོ་འདིས་བདག་འདོར་བདག་གིས་ཀྱང་དངོས་པོ་འདི་འདོར་དགོས་ཚུལ་བསམ་ནས་རང་དབང་ཡོད་དུས་བཏང་ནས་སྙིང་པོ་བླང་བར་བྱ་སྙམ་པའི་བསམ་པ་སྐྱེད་དགོས་པ་དང་། དེ་ལྟར་བསམས་ཀྱང་གལ་ཏེ་དངོས་པོ་དེ་གཏོང་མ་ནུས་ན་སློང་མོ་བ་ལ་གོ་བར་བྱ་བ་གསུམ་གྱིས་བརྡའ་སྤྲོད་དགོས་པར་དེ་ཉིད་ལས་གསུངས་ལ། དེ་ལྟར་བྱས་ན་སེར་སྣས་ཆོས་ནོར་མི་སྟེར་བའི་རྩ་ལྟུང་ཁེགས་པར་གསུངས་སོ། །གཞན་ཡང་ལུས་སྲོག་སོགས་བཏང་བའི་ཕན་ཡོན་བསམ་ཚུལ་བསླབ་བཏུས་ཉིད་ལས།་འདི་ལྟར་བདག་གི་ལུས་དང་སེམས། །སྐད་ཅིག་རེ་རེས་འགྲོ་བ་ཉིད། །གལ་ཏེ་མི་རྟག་དྲི་༢བབ་པའི། །ལུས་ཀྱིས་རྟག་ཅིང་དྲི་མེད་པའི། །བྱང་ཆུབ་ཐོབ་པར་འགྱུར་ན་ནི། །དེ་ནི་རིན་མེད་རྙེད་མིན་ནམ། །ཞེས་པ་ལྟར་བསམ་དགོས་པར་གསུངས་ལ། ད་ལྟ་ནས་བསམ་པའི་སྒོ་ནས་ལུས་སྲོག་གཞན་ལ་བཏང་ཡང་མོས་པ་མ་སྨིན་ཞིང་སྟོབས་ཆུང་བའི་ཕྱིར་ལུས་ཀྱི་ཡན་ལག་སོགས་དངོས་སུ་སྟེར་མི་རུང་མོད། འོན་ཀྱང་ད་ལྟ་ནས་ལུས་སྲོག་གཏོང་བའི་བསམ་པ་ཡང་ཡང་མ་སྦྱངས་ན་གཏོང་སེམས་ལ་གོམས་པ་མི་འབྱུང་ལ། དེའི་ཕྱིར་ཕྱི་ནས་ཀྱང་གཏོང་མི་ནུས་པར་བསླབ་བཏུས་ཉིད་དུ་གསུངས་པས་ད་ལྟ་ནས་ལུས་སོགས་གཏོང་བའི་བསམ་པ་སྦྱོང་བ་ཤིན་ཏུ་གལ་ཆེའོ། །དེ་ནས་གཏོང་བ་དངོས་ཀྱི་སྐབས་སུ། བཏང་དཀའ་བ་ལུས་ཀྱང་བཏང་དགོས་ན་དངོས་པོ་ལྟ་ཅི་སྙམ་དུ་བསམ་ཚུལ་དང་། རྣམ་སྨིན་སོགས་ལ་རེ་བ་མེད་པའི་སྒོ་ནས་གཏོང་བ་དང༌། ས་སོགས་འབྱུང་བ་རྣམས་དང་འདྲ་བར་སྒོ་དུ་མ་ནས་རྣམ་པ་སྣ་ཚོགས་པའི་ལོངས་སྤྱོད་དུ་གཏོང་ཚུལ་དང་།བདག་ཉིད་སེམས་ཅན་གྱི་མགོན་དང་དཔུང་གཉེན་སོགས་སུ་གཏོང་བ་དང༌།ལུས་ཀྱི་ཡན་ལག་སོགས་གཏོང་བ་དང་དགེ་རྩ་གཏོང་ཚུལ་སོགས་མདོ་དུ་མའི་ལུང་གིས་བསྒྲུབས་ནས་བསྟན་ཏེ་རྒྱས་པར་དེ་ཉིད་ལས་ཤེས་པར་བྱའོ། །དེ་ལྟར་སྦྱིན་པ་ལ་སློབ་ཚུལ་འདིར་ཕྱོགས་ཙམ་སྨོས་པ་ཡིན་ལ། འོག་ཏུ་ཟང་ཟིང་དང་ཆོས་ཀྱིས་བསྡུ་ཚུལ་འཆད་པ་དང་། སྙིང་རྗེའི་བསམ་པ་མ་དག་པར། ལུས་སྦྱིན་པར་མི་བྱ་སྟེ། ཞེས་དང༌། ཆོས་གོས་གསུམ་མ་གཏོགས་པ་སྦྱིན། ཞེས་སོགས་དམིགས་བསལ་གསུངས་པ་རྣམས་ཀྱང་སྦྱིན་པ་ལ་སློབ་ཚུལ་ཡིན་ལ་དེ་དག་ཀྱང་རྒྱས་པར་བསླབ་བཏུས་ལས་ཤེས་པར་བྱའོ། །
 
 བཞི་པ་བློ་སྦྱོང་གི་འབྲས་བུ་གཞན་དོན་དུ་སྨོན་ལམ་གདབ་པ་ནི། བདག་ལ་དམིགས་ནས་ཞེས་སོགས་ཏེ། དེ་ལ། བདག་ལ་དམིགས་པའི་བསམ་སྦྱོར་ཐམས་ཅད་དོན་ཡོད་པའི་རྒྱུར་སྨོན་པ་ནི།སེམས་ཅན་གང་དག་བདག་ལ་དམིགས་ནས་ཅི་ཞིག་དོན་དུ་གཉེར་བ་ཡིན་ཀྱང་འདི་ཕྱིའི་དུས་ནམ་ཡང་སེམས་ཅན་འགའ་སུ་ལ་ཡང་རང་གི་འདོད་པའི་དོན་དེ་མི་འབྱུང་བའི་དོན་མེད་པ་ཉིད་དུ་མ་གྱུར་ཅིག་ཅི་འདོད་པའི་དོན་དེ་ཡིད་བཞིན་དུ་འབྱུང་བར་གྱུར་ཅིག་ཅེས་སྤྱིར་སྨོན་པ་ཡིན་ལ། བྱེ་བྲག་ཏུ་སྨོན་པ་ལ་བསམ་པའི་སྒོ་ནས་བདག་ལ་དམིགས་ནས་སེམས་ཅན་གང་དག་གིས་རང་རྒྱུད་ལ་ཀུན་ནས་མནར་སེམས་པའི་ཁོང་ཁྲོ་སྐྱེད་པའམ་རབ་ཏུ་དང་བའི་དད་པའི་སེམས་བྱུང་ན་ཞེ༌་སམ་
 
 འགྲེལ་ཆེན་ལྟར་ན་མ་དད་པའི་སེམས་བྱུང་ན་ཞེས་བཤད་ལ། གང་ལྟར་ཡང་ཁོང་ཁྲོའམ་དད་པའམ་མ་དད་པ་ལྟ་བུའི་བསམ་པ་གང་དང་གང་སྐྱེས་པ་དེ་ཉིད་རྟག་ཏུ་སེམས་ཅན་དེ་དག་གི་མཐོ་རིས་དང་ཐར་བ་སོགས་འཕྲལ་དང་ཡུན་གྱི་དོན་གང་འདོད་ཀུན་བདེ་བླག་ཏུ་འགྲུབ་པའི་རྒྱུར་གྱུར་ཅིག་སྙམ་དུ་བློ་སྦྱོང་བ་ནི་བསམ་པ་དོན་ཡོད་པར་སྨོན་པ་དང་། སྦྱོར་བའི་སྒོ་ནས་སེམས་ཅན་གང་དག་གིས་བདག་ལ་ངག་གིས་དངོས་སུ་སྨོད་ཅིང་སྐུར་པ་འདེབས་པའི་ཁ་ངན་དུ་ཟེར་རམ་གཞན་གང་དག་གིས་ལུས་ཀྱིས་བདག་ལ་༌་བ་བརྡུང་བརྡེཀ་སོགས་ཀྱིས་གནོད་པ་བྱེད་པའམ། 
 
 དེ་བཞིན་དུ་གཞན་གྱི་དྲུང་དུ་ལྐོག་ཏུ་སྐྱོན་བརྗོད་ནས་འཕྱུར་ཀ་སྣ་ཚོགས་གཏོང་ཡང་རུང་སྟེ་དེ་ལྟར་བྱེད་པའི་སྐྱེ་བོ་དེ་དག་གིས་སྨོད་པ་སོགས་ཀྱི་སྦྱོར་བ་གང་བྱས་དེ་ཐམས་ཅད་མཐར་ཐུག་བྱང་ཆུབ་ཆེན་པོ་འཐོབ་པའི་སྐལ་བ་དང་ལྡན་པའི་རྒྱུར་གྱུར་ཅིག་སྙམ་དུ་བློ་སྤྱོང་བ་ནི་སྦྱོར་བ་དོན་ཡོད་པར་སྨོན་པའོ།།བདག་ཕན་བདེ་ཐམས་ཅད་ཀྱི་རྒྱུར་སྨོན་པ་ནི། བདག་ནི་སྐྱེ་བོ་མགོན་མེད་པ་རྣམས་ཀྱི་མགོན་སྐྱབས་དམ་པ་དང་འགྲོན་པོ་ལམ་དུ་ཞུགས་པ་རྣམས་ཀྱི་དོན་བྱེད་པའི་གཙོ་བོ་དེད་དཔོན་དང༌། 
 
 ཆུ་བོ་ལས་བརྒལ་ནས་ཕ་རོལ་གྱི་འགྲམ་དུ་འགྲོ་བར་འདོད་པ་རྣམས་ཀྱི་དོན་དུ་ཆུ་ཀླུང་ཆེན་པོ་ལས་སྒྲོལ་བའི་གྲུ་དངནི་རྒྱ་མཚོ་ལས་སྒྲོལ་བའི་གཟིངས་ཆེན་པོ་དང་ཆུ་ཕྲན་ལས་སྒྲོལ་བའི་ཟམ་པ་ལྟ་བུ་གང་དངགང་དགོས་པ་དེ་དང་དེ་དག་ཉིད་དུ་གྱུར་ཅིག ཆུ་མཚོ་ཆེན་པོའི་བར་གྱི་སྐམ་སའི་གླིང་དོན་དུ་གཉེར་བ་རྣམས་ལ་གླིང་དང་ནི་མུན་པར་ཞུགས་པ་མར་མེ་འདོད་པ་རྣམས་ལ་མར་མེའམ་སྒྲོན་མེ་དང༌།གནས་ཁང་དང་མལ་སྟན་འདོད་པ་ལ་གནས་མལ་ཕུན་སུམ་ཚོགས་པ་དང་
 
 བདག་ནི་ལུས་ཅན་བྲན་གཡོག་འདོད་པ་ཀུན་གྱི་ཅི་བསྒོ་བའི་ལས་བྱེད་པའི་བྲན་སོགས་དེ་དང་དེ་དག་ཉིད་དུ་ཡང་འགྱུར་བར་ཤོག་ཅིག་སྙམ་དུ་བློ་སྦྱོང་ངོ༌། །གླིང་དོན་གཉེར་ལ་ཞེས་པ་རྒྱ་དཔེ་དང༩༢གྲེལ་པར་མེད་ལ། མར་མེའི་སྐད་དོད་དཱི་བ་ཞེས་པ་གླིངགི་སྐད་དོད་པ་དྷཱིཞེས་པར་བཀླག་ནས་འགའ་ཞིག་གིས་བཅུག་པའང་སྲིད་ཅེས་ས་བཟང་པ་གསུང་ལ། ཡང་མར་མེ་འདོད་པ་ཞེས་པ་ད་པེ་ཁ་ཅིག་ལ་མེད་པར་ཡང་གསུངས་པས་སྐད་དོད་ཀྱི་དབང་ལས་དེ་གཉིས་གང་རུང་གཅིག་ལས་མེད་པར་ངེས་ཏེ་ཚིག་རྐང་གི་གྲངས་ཀྱིས་ཀྱང་ཤེས་པས་སོ། རྐུད་པ་ཐམས་ཅད་སེལ་ཞིང་ཅི་འདོད་འབྱུང་བའི་ཡིད་བཞིན་གྱི་ནོར་བུ་དང་གང་འདོད་དེ་ཉིད་ལེན་པའི་བསམ་པས་ནང་དུ་ལག་པ་བཅུག་སྟེ་བླངས་པ་ན་ཅི་འདོད་པ་ཐམས་ཅད་ཕུན་སུམ་ཚོགས་པ་འབྱུང་བའི་བུམ་པ་བཟངཔོ་དང་། ཞིབ་དང་རྒྱས་པ་ལ་སོགས་པའི་དངོས་གྲུབ་ཅི་འདོད་ཐམས་ཅད་ལ་རིག་སྔགས་བཀླག་པ་ཙམ་གྱིས་འགྲུབ་པའི་རིག་སྔགས་གྲུབ་པ་དང་ནད་ཀྱི་༌་ཟུག་རྔུ་དང་གནོད་པ་ཐམས་ཅད་ཞི་བར་བྱེད་པའི་སྨན་ཆེན་པོ་བཅུད་ཀྱི་ལེན་དང༌། 
 
 ཟས་གོས་སོགས་བློས་དཔག་ཅིང་བསམ་པའི་དགོས་འདོད་ཐམས་ཅད་རང་གི་ཡིད་བཞིན་དུ་འབྱུང་བའི་དཔག་བསམ་གྱི་ནི་ཤིང་དག་དང༌། ལུས་ཅན་རྣམས་ཀྱིས་གང་འདོད་ཐམས་ཅད་བཞོས་པ་ལས་འབྱུང་བའི་འདོད་འཇོའི་བར་ཡང་གྱུར་ཅིག་སྙམ་དུ་ཡང་ཡང་སྨོན་པའི་སྒོ་ནས་བློ་སྦྱོང་བར་བྱའོ། །འགྱུར་བར་ཤོག་དང་གྱུར་ཅིག་ཅེས་པ་དག་གོང་མ་ཐམས་ཅད་ཀྱི་མཐར་རེ་རེ་ནས་སྦྱར་དགོས་པར་གསུངས་ལ། ལུས་ཅན་༧་ཞེས་པའང་སྦྱར་ཞེས་ཁ་ཅིག་བཤད་དོ། །དེ་དག་ནི་རྡོ་རྗེ་རྒྱལ་མཚན་གྱི་མདོ་ལས། དེ་ལྟར་བྱང་ཆུབ་སེམས་དཔའ་བདག་ཉིད་སེམས་ཅན་ཐམས་ཅད་ལ་གཏོང་བ་ནི། དགེ་བའི་རྩ་བ་ཐམས་ཅད་ཀྱིས་ཕན་འདོགས་པས་སེམས་ཅན་ཐམས་ཅད་ལ་དགེ་བའི་རྩ་བ་དག་གིས་སེམས་པར་བྱེད་པ་དང༌། བདག་ཉིད་མར་མེ་དང་འདྲ་བར་སེམས་ཅན་ཐམས་ཅད་ལ་ཉེ་བར་བཞག་པ་དང༌། བདག་ཉིད་བདེ་བ་དང་འདྲ་བར་སེམས་ཅན་ཐམས་ཅད་ལ་བྱིན་གྱིས་བརླབས་པ་དང༌། བདག་ཉིད་ཆོས་ཀྱི་གནས་དང་འདྲ་བར་འགྲོ་བ་ཐམས་ཅད་ཡང་དག་པར་འཛིན་པ་དང། བདག་ཉིད་སྣང་བ་དང་འདྲ་བར་སེམས་ཅན་ཐམས་ཅད་ཀྱི་རྗེས་སུ་འགྲོ་བ་དང༌། ཞེས་སོགས་དང༌།ཡབ་སྲས་མཇལ་བ་ལས། དེ་དག་ནི་རྒྱལ་པོ་ཆེན་པོ་ཁྱོད་ཀྱིས་ཇི་ལྟར་ན་བདག་ལྷ་དང་བཅས་པའི་འཇིག་རྟེན་གྱི་མིག་དང་སྒྲོན་མ་དང་མར་མེ་དང་སྣང་བ་དང་གྲུ་དངངོགས་དང་འབབ་སྟེགས་དང་འདྲེན་པ་དང་ཡོངས་སུ་འདྲེན་པ་དང་སྟོན་པ་དང་དེད་དཔོན་དང་སྔོན་དུ་འགྲོ་བར་འགྱུར་སྙམ་པ་དང་ཞེས་སོགས་གསུངས་ཏེ་རང་གིས་བདག་མེད་ཀྱི་དོན་ཁོང་དུ་ཆུད་པ་ན་དེ་ལྟར་མ་རྟོགས་པའི་སེམས་ཅན་རྣམས་ལ་དམིགས་པ་མེད་པའི་སྙིང་རྗེའི་དབང་གིས་དེ་ལྟར་སྨོན་པའིམ་དེ་མིན་ཀྱང་སྤྱིར་སྙིང་རྗེའི་ཤུགས་ཀྱིས་དེ་ལྟར་སྨོན་ནས་ཡིད་ལ་འཇོག་དགོས་པར་གསུངས་པ་ལྟར་རོ། །བྱེད་ལས་རྒྱ་ཆེ་ཞིང་དུས་རིང་བའི་སྒོ་ནས་རང་སེམས་ཅན་ལ་ཕན་བདེའི་རྒྱུར་སྨོན་པ་ནི། གཞན་ཡང་ས་སོགས་འབྱུང་བ་ཆེན་པོ་བཞི་ལས་ས་ཆེན་པོ་འདིས་སེམས་ཅན་དང་སེམས་ཅན་གྱི་ལོངས་སྤྱོད་ལོ་ཏོག་དང་སྨན་དང་མེ་ཏོག་དང་རྩྭ་དང་ཤིང་ལ་སོགས་པ་རྣམས་ཀྱི་རྟེན་བྱེད་ཅིང་ཆུས་སྡུད་པ་དང་མེས་སྨིན་པ་དང་རླུང་གིས་མི་འདྲུལ་བར་བྱེད་པ་སོགས་ཀྱི་སྒོ་ནས་དེ་ཐམས་ཅད་འཕེལ་ཞིང་རྒྱས་པར་བྱས་ཏེ་སེམས་ཅན་རྣམས་ཀྱི་ཉེར་འཚོ་བྱེད་པ་དང༌། ནམ་མཁའ་ཡིས་ཀྱང་ཕྱོགས་ཐམས་ཅད་དུ་ཁྱབ་ཅིང་བྱ་བ་ཅི་བྱེད་ཐམས་ཅད་ཀྱི་གོ་སྐབས་འབྱེད་པའི་སྒོ་ནས་སེམས་ཅན་གྱི་ཉེར་འཚོའི་རྐྱེན་བྱེད་པ་དེ་བཞིན་དུ་བདག་ཉིད་ཀྱང་དུས་རྟག་པར་ཡང་
 
 སེམས་ཅན་དཔག་ཏུ་མེད་ཅིང་མཐའ་ཡས་པ་ཡི་རྟེན་བྱེད་ས་ལ་སོགས་པ་བྱེད་ལས་ཀྱི་རྣམ་པ་མང་པོའི་སྒོ་ནས་ཉེ་བར་འཚོ་བའི་ཆ་རྐྱེན་ཐམས་ཅད་ཀྱི་གཞིའམ་རྒྱུར་འགྱུར་བར་ཡང་ཤོག་ཅིག་ཅེས་པའོ། །ཡུལ་དུས་ཆད་པ་མེད་པའི་སྒོ་ནས་སེམས་ཅན་ལ་ཕན་འདོགས་པར་སྨོན་པ་ནི། སྔ་མ་དེ་བཞིན་དུ་ནམ་མཁའི་ཁམས་ཀྱི་མཐས་གཏུགས་པར་ཁྱབ་པའི་སེམས་ཅན་གྱི་ཁམས་རྒྱ་ཆེ་ཞིང་རྒྱུན་རིང་རྣམས་ལ་རྣམ་ཀུན་ཏུ་སྟེ་སྒོ་མཐའ་ཡས་པ་ནས་
 
 སེམས་ཅན་ཐམས་ཅད་འཁོར་བའི་སྡུག་བསྔལ་ལས་གྲོལ་ནས་མི་གནས་པའི་མྱ་ངན་ལས་འདས་པའི་གོ་འཕང་ཐོབ་ཀྱི་བར་རམ་མ་ཐོབ་ཀྱི་བར་དུ་བདག་ནི་སེམས་ཅན་དེ་དག་གང་ལ་ཅི་དགོས་པའི་ཉེར་འཚོའི་ལོངས་སྤྱོད་ཟད་མི་ཤེས་པའི་གཞིའམ་རྒྱུར་ཡང་ཤོག་ཅིག་སྙམ་དུ་ཡང་ཡང་བསམ་ནས་བློ་སྦྱོང་བར་བྱའོ། །སྔ་ཕྱིའི་དོན་དེདག་ཀྱང་བསླབ་བཏུས་སུ་བློ་གྲོས་མི་ཟད་པའི་མདོ་དྲངས་པ་ལས། ལུས་འདི་བདག་གིས་སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་དེངས་པར་བྱ་སྟེ། དཔེར་ན་སའི་ཁམས་དང་ཆུའི་ཁམས་དང་མེའི་ཁམས་དང་རླུང་གི་ཁམས་དང་འབྱུང་བ་ཆེན་པོ་བཞི་པོ་འདི་དག་སྒོ་སྣ་ཚོགས་པ་དང་རྣམ་གྲངས་སྣ་ཚོགས་དང་དམིགས་པ་སྣ་ཚོགས་དང་ཡོ་བྱད་སྣ་ཚོགས་དང་སྤྱོད་པ་སྣ་ཚོགས་ཀྱིས་ཉེ་བར་ལོངས་སྤྱོད་པ་དང་ཡོངས་སུ་ལོངས་སྤྱོད་པར་བྱེད་པ་དེ་བཞིན་དུ་བདག་གིས་ཀྱང་འབྱུང་བ་ཆེན་པོ་བཞི་འདུས་པའི་ལུས་འདི་སྒོ་སྣ་ཚོགས་དང་རྣམ་གྲུངས་སྣ་ཚོགས་དང་དམིགས་པ་སྣ་ཚོགས་དང་ཡོ་བྱད་སྣ་ཚོགས་དང་ལོངས་སྤྱོད་སྣ་ཚོགས་ཀྱིས་༌རྒྱ་ཆེར་སེམས་ཅན་ཐམས་ཅད་ཀྱི་ཉེ་བར་འཚོ་བར་བྱའོ་སྙམ་སྟེ་ཞེས་སོགས་དང༌། དྲི་མ་མེད་པར་གྲགས་པས་བསྟན་པ་ལས། ཆུ་དང་མེ་ཡང་རབ་འགྱུར་ཏེ། །ས་དང་རླུང་དུའང་དེ་བཞིན་ནོ། །ཞེས་དང༌། དཀོན་བརྩེགས་སོགས་ལས་ཀྱང་བྱང་སེམས་འབྱུང་བ་ལྔ་ལྟར་སེམས་ཅན་གྱི་དོན་བྱེད་པར་གསུངས་སོ། །ལུས་དང་དེ་བཞིན་ལོངས་སྤྱོད་དང། ཞེས་པ་སོགས་འགའ་ཞིག་གིས་བསྔོ་བའི་ཡན་ལག་ཏུ་བཤད་ཀྱང་དེ་ནི་འགྲེལ་པ་རྣམས་སུ་བསྔོ་བ་ལས་ཐ་དད་དུ་བཤད་པ་དང་འགལ་ལ། དེ་བཞིན་དུ་འགའ་ཞིག་གིས་སྨོན་སེམས་སུ་བཞེད་ནའང་འདི་དག་གཞན་ལ་ཕན་པའི་རྒྱུར་སྨོན་པ་ཙམ་ཡིན་ཀྱང་བདག་སངས་རྒྱས་སུ་གྱུར་ཅིག་ཅེས་སྨོན་པ་མེད་པས་སྨོན་སེམས་སུ་མི་རིགས་ལ། འགའ་ཞིག་གིས་དངོས་གཞིའི་ཆོ་གར་བྱེད་ཀྱང་འགྲེལ་བ་རྣམས་ནས་སྦྱོར་ཆོག་ཏུ་བཤད་པ་དང་འགལ་ཞེས་བུ་སྟོན་གསུངས་ལ། དེས་ན་ཤནྟི་བས་རྒྱུ་ནི་སྙིང་རྗེས་སེམས་ཅན་རྗེས་སུ་འཛིན་པར་ཡིད་ལ་བྱེད་པ་དང།རྐྱེན་ནི་ཕྱག་འཚལ་བཤགས་པ་ཡི་རང་བསྔོ་བ་སྨོན་ལམ་ཞེས་ཐ་དད་དུ་བཤད་པ་ལྟར་རིགས་པར་ཡང་གསུངས་སོ། །དེ་ལྟར་སྐྱབས་འགྲོ་སྔོན་དུ་འགྲོ་བའི་སྡིག་བཤགས་སོགས་འགལ་རྐྱེན་མི་མཐུན་ཕྱོགས་སྦྱོང་པ་དང་། མཆོད་པ་དང་ཡི་རང་སོགས་མཐུན་རྐྱེན་ཚོགས་བསགས་པ་དང༌། བསོད་ནམས་རླབས་པོ་ཆེ་གསོག་པའི་ཐབས་ལུས་སོགས་གཏོང་བ་དང་སྨོན་ལམ་གདབ་པ་སོགས་ཉེར་ལེན་གྱི་རྒྱུ་གཞན་དོན་དོན་གཉེར་གྱི་ལྷག་བསམ་ཁྱད་པར་ཅན་སྐྱེད་ཚུལ་ཏེ་དེ་རྣམས་ནི་སེམས་བསྐྱེད་ཀྱི་སྔོན་དུ་འགྲོ་བའི་ཆོས་མེད་དུ་མི་རུང་བ་སྟེ། གང་ཟག་སྡིག་པ་ཅན་དང་བསམ་པ་ངན་པ་དང་བསོད་ནམས་མ་བསགས་ཤིང་དགེ་རྩ་ངན་ངོན་ཙམ་ལས་མེད་པ་རྣམས་ལ་བྱང་ཆུབ་ཀྱི་སེམས་སྐྱེ་དཀའ་བ་དང་། གཞན་དོན་དོན་གཉེར་དང་བྱང་ཆུབ་དོན་གཉེར་ལྟ་བུའི་དགེ་སེམས་ཁྱད་པར་ཅན་དང་ལྡན་པ་ལ་འབད་༌་མེད་དུ་སྐྱེ་བར་གསུངས་པའི་ཕྱིར་ཏེ། སྡོང་པོ་བཀོད་པ་ལས། རིགས་ཀྱི་བུ་འདི་ལྟ་སྟེ་དཔེར་ན་རྡོ་རྗེ་རིན་པོ་ཆེ་མ་རབས་ཀྱི་འབྱུང་ཁུངས་ནས་མི་འབྱུང་གི་རྡོ་རྗེའི་འབྱུང་ཁུངས་སམ་གསེར་གྱི་འབྱུང་ཁུངས་ནས་འབྱུང་ངོ༌། །དེ་བཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་རྡོ་རྗེ་རིན་པོ་ཆེ་ལྟ་བུ་ཡང་སེམས་ཅན་རྩ་བབསམ་པའི་དགེ་བའི་རྩ་བ་མ་རབས་ཀྱི་རིན་པོ་ཆེའི་འབྱུང་གནས་ནས་མི་སྐྱེ་སྟེ།བགཞན་དུ་སེམས་ཅན་ཡོངས་སུ་སྐྱོབ་པའི་སྙིང་རྗེ་ཆེན་པོའི་རྡོ་རྗེའི་འབྱུང་ཁུངས་སམ་ཐམས་ཅད་མཁྱེན་པའི་ཡེ་ཤེས་ལ་ལྷག་པར་དམིགས་པའི་གསེར་གྱི་འབྱུང་ཁུངས་ཆེན་པོ་ནས་འབྱུང་ངོ་ས་དང། རིགས་ཀྱི་བུ་འདི་ལྟ་སྟེ་དཔེར་ན་རྡོ་རྗེ་རིན་པོ་ཆེ་ནི་སྐྱེ་བོ་མ་རབས་ཀྱི་ལག་ཏུ་ཕྱིན་པར་མི་འགྱུར་རོ། །དེབཞིན་དུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་རྡོ་རྗེ་རིན་པོ་ཆེ་ཡང་མ་རབས་སྤྱི་བསམ་པ་དང་ལྡན་པ་དགེ་བའི་རྩ་བ་ངན་ངོན་ཅན་གྱི་ལྷ་དང་མིའི་ལག་ཏུ་ཕྱིན་པར་མི་འགྱུར་རོ། །ཞེས་སོགས་གསུངས་པའི་ཕྱིར་རོ།།པ་གཉིསདངོས་གཞི་དམ་བཅའ་བ།གཉིས་པ་དངོས་གཞི་དམ་བཅའ་བ་ནི། ཇི་ལྟར་སོགས་ཏེ། དེ་ལའང་། སློབ་དཔོན་ལས་༢ིན་ན་ཐེག་པ་ཆེན་པོའི་དགེ་བའི་བཤེས་གཉེན་བྱང་ཆུབ་ཀྱི་སེམས་དང་སྡོམ་པ་ཐུགས་རྒྱུད་ལ་མངའ་བ་སོགས་ཀྱི་མཚན་ཉིད་དང་ལྡན་པ་མངོན་དུ་གྱུར་པའམ་རྟེན་ལས་ལེན་ན་རྒྱལ་བ་སྲས་བཅས་ཐམས་ཅདམདུན་མཁར་བྱོན་ནས་བཞུགས་པར་མོས་ཏེ། ཡུལ་དེ་དག་ལ་དགོངས་སུ་གསོལ་ཞེས་པ་སྟོན་དུ་བཏང་སྟེ་དཔང་པོར་གསོལ་ནས་དད་པ་དང་སྙིང་རྗེ་ཆེན་པོའི་བསམ་པ་མངོན་དུ་བྱས་ལ། ཇི་ལྟར་སྔོན་གྱི་བདེ་བར་གཤེགས་པ་རྣམས་ཀྱིས་ལྷག་པའི་བསམ་པས་སེམས་ཅན་ཐམས་ཅད་ལ་ཕན་བདེ་སྒྲུ་པའི་ཕྱིར་དུ་བླ་ན་མེད་པའི་བྱང་ཆུབ་ཆེན་པོ་ཐོབ་པར་གྱུར་ཅིག་ཅེས་སྨོན་པའི་སྒོ་ནས་ཐུག སུའུ་བསྐྱེད་པར་མཛད་པ་དང༌། 
 
 བྱང་སྡོམ་ལེན་པའི་ཆེད་དུ་སེམས་བསྐྱེད་པའི་གང་ཟག་གིས་གང་ལ་བསླབ་པའི་སྒོ་ནས་རྟག་ཏུ་ཉམས་སུ་བླང་བར་བྱ་འོས་པའི་བྱང་ཆུབ་སེམས་དཔའི་བསླབ་པ་རྣམས་ལ་དེ་དག་གིས་རིམ་པ་བཞིན་དུ་བསླབ་ཅིང་གནས་པ་ལྟར་ཞེས་སྔོན་གྱི་ཚུལ་དཔེར་བརྗོད་ནས། བདག་གིས་ཀྱང་དེ་བཞིན་དུ་འགྲོ་བ་ཀུན་ལ་གནས་སྐབས་ཕན་པ་དང་མཐར་ཐུག་བདེ་བ་བསྒྲུབ་པའི་དོན་དུ་བསམ་པའི་སྒོ་པ་ནས་སྨོན་པའི་བྱང་ཆུབ་ཀྱི་སེམས་ནི་བསྐྱེད་པར་བགྱི་ཞིང༌། དེ་བཞིན་དུ་ནི་འཇུག་པ་སེམས་བསྐྱེད་བླངས་ཏེ་སྦྱོར་བའི་སྒོ་ནས་ཇི་ལྟར་བླངས་པའི་བྱང་ཆུབ་སེམས་དཔའི་བསླབ་པ་རྣམས་ལའང་རིམ་པ་བཞིན་དུ་བསླབ་པར་བགྱིའོ་ཞེས་རང་གིས་ཀྱང་དེ་དག་གི་རྗེས་སུ་སློབ་པར་བརྗོད་པ་སྟེ་ཚུལ་དེ་ལྟར་སྙིང་ཐག་པ་ནས་ལན་གསུམ་གྱི་བར་རྗེས་ཟློས་དངོས་སམ་རྗེས་སུ་ཟློས་པར་མོས་པའི་སྒོ་ནས་ཐེག་ཆེན་སེམས་བསྐྱེད་དང་བྱང་སྡོམ་ལྷན་ཅིག་ཏུ་གཟུང་བར་བྱའོ། །སྨོན་འཇུག་སོ་སོར་ལེན་ན། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་པར་བགྱི། །
 
 ཞེས་པ་ལན་གསུམ་གྱིས་སྨོན་སེམས་དང༌། །ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །དེ་བཞིན་དུ་ནི་བསླབཔ་ལའང་། །རིམ་པ་བཞིན་དུ་བསླབ་པར་བགྱི། །ཞེས་པ་ལན་གསུམ་གྱིས་འཇུག་སེམས་དང་སྡོམ་པ་ལེན་པར་བྱའོ། །རིམ་བཞིན་གནས་དང་བསླབ་ཅེས་པ་ནི་ལས་དང་པོ་བས་རང་གིས་སློབ་པར་ནུས་པ་རྣམས་ལ་ཐོག་མར་སློབ་ཀྱི་དཀའ་བའི་གནས་བྱ་མི་ནུས་པ་རྣམས་ལ་རེ་ཞིག་མི་སློབ་ཅིང་མོས་སྤྱོད་དང་ས་ཐོབ་པ་ནས་དེ་དང་དེའི་སྐབས་སུ་བྱ་བར་ནུས་པ་རྣམས་ལ་མཐར་གྱིས་སློབ་པའི་དོན་ཡིན་ཏེ། དཔེར་ན་ལུས་གཏོང་བ་ལ་སྙིང་རྗེའི་བསམ་པ་མ་དག་པར་འཇུག་པར་མི་བྱེད་ཅིང་བྱས་ན་ཉེས་པར་འགྱུར་བ་དང་བསམ་པ་དག་པས་བཏང་ན་ཚོགས་ཆེན་པོར་འགྱུར་བའི་དུས་སུ་ཉེས་པ་མེད་པར་མ་ཟད་ངེས་པར་གཏོང་དགོས་པར་གསུངས་པ་ལྟ་བུའོ། །གཞན་དུ་སྡོམ་པའི་ཚུལ་ཁྲིམས་སོགས་ཚུལ་ཁྲིམས་གསུམ་ལ་རིམ་ཅན་དུ་སློབ་པའི་དོན་དུ་འཆད་པ་ནི་དོན་མིན་ནོ། །བསླབ་བཏུས་སུ་ཐོཔ་མགར་བྱང་ཆུབ་ཀྱི་སེམས་སོ་སྐྱེ་ལ་སྐྱེ་བར་བསྒྲུབས་ནས་དེའི་རྗེས་སུ་སླར་ཡང་བྱང་སྡོམ་སོ་སྐྱེ་ལ་སྐྱེ་བར་བསྒྲུབ་པར་མཛད་པའི་ཕྱིར་བྱང་ཆུབ་ཀྱི་སེམས་ཉིད་བྱང་སྡོམ་དུ་ལདོད་པ་མི་རིགས་ལ། འཇུག་སེམས་ལེན་པ་ཉིད་བྱང་སྡོམ་ལེན་པ་ཡིན་གྱི་འཇུག་སེམས་དང་འཇུག་སྡོམ་ལེན་པའི་ཆོ་ག་ཐ་དད་དུ་བྱེད་པའང་མི་རིགས་པར་གསུངས་སོ།།ཐོག་མར་སྨོན་སེམས་བླངས་དེ་ནས་བྱང་སེམས་ཀྱི་སྤྱོད་པ་ལ་སློབ་འདོད་ཀྱི་བསམ་པ་སྦྱངས་ནས་གཟོད་འཇུག་སེམས་ལེན་པ་ནི་དང་པོ་ནས་བསླབ་པ་ལ་སློབ་མི་ནུས་པའི་གང་ཟག་གི་རིགས་ལ་ཐབས་མཆོག་ཏུ་གྱུར་པ་ཡིན་ལ། དེ་ཡང་སྨོན་སེམས་ཀྱི་བསླབ་བྱ་ལ་སློབ་ནུས་མི་ནུས་གང་ཡིན་ཀྱང་སེམས་ཅན་གྱི་དོན་དུ་བདག་སངས་རྒྱས་སུ་འགྱུར་བར་བྱའོ་སྙམ་པ་ཙམ་ནི་ཆོ་གའི་སྒོ་ནས་ཀྱང་བསྐྱེད་རུང་ལ། དེ་ལྟ་བུ་སེམས་དེ་བྱང་ཆུབ་མ་ཐོབ་བར་དུ་མི་གཏོང་སྙམ་དུ་དམ་བཅའི་ལྕགས་ཀྱུ་གཉིས་པས་ཟིན་པ་ནི་ཆོ་ག་ལ་བརྟེན་ནས་བསྐྱེད་པར་བྱ་དགོས་ལ་དེ་ནི་སྨོན་སེམས་ཀྱི་བསླབ་བྱ་ལ་སློབ་མི་ནུས་པ་ལ་བྱ་མི་རུང་ངོ། །སྨོན་སེམས་ལ་དེ་ལྟར་གཉིས་རུང་ཡང་འཇུག་སེམས་ཆོ་གས་ལེན་པ་ནི་དེ་ནི་བསླབ་བྱ་རྣམས་ལ་མིསློབ་བྱ་མི་རུང་ངོ། །ཐོག་མ་ནས་འཇུག་སེམས་ཀྱི་བསླབ་པ་ལ་སློབ་ནུས་པ་ཡིན་ན་སྨོན་འཇུག་གཉིས་སྟབས་གཅིག་ཏུ་ལེན་དུ་རུང་ལ་ལེན་ཚུལ་གཞུང་དུ་བསྟན་པ་ལྟར་རོ།། གསུམམཇུག་དགའ་བ་སྒོམ་པ།།གསུམ་པ་མཇུག་དགའ་བ་སྒོམ་པ་ལ་གཉིས། རང་དགའ་བ་སྒོམ་པ། གཞན་དགའ་བ་སྒོམ་དུ་གཞུག་པའོ། །དང་པོ་ནི། དེ་ལྟར་བློ་དང་སོགས་ཏེ། དེ་ལ། མཚམས་སྦྱར་ཏེ་མདོར་བསྟན་པ་ནི། དེ་ལྟར་སྦྱོར་དངོས་གཉིས་ཀྱི་སྒོ་ནས་བྱང་ཆུབ་ཀྱི་སེམས་དང་སྡོམ་པ་རང་རྒྱུད་ལ་ལེན་པའི་ཚུལ་ལ་མཁས་པའི་བློ་གྲོས་དང་ལྡན་པའི་བྱང་ཆུབ་སེམས་དཔའ་དེ་ཡིས་གཞན་གྱི་གཡམ་ལ་རྒྱུག་པ་དང་འདོད་རྒྱལ་ལྟ་བུ་མ་ཡིན་པར་བྱངཆུབ་སེམས་ཀྱི་ཕན་ཡོན་མཐོང་ནས་རང་ཉིད་ཀྱི་ཡིད་རབ་ཏུ་དང་བའི་དགའ་བ་དང་དད་པ་ཆེན་པོས་ཀུན་ནས་བསླངས་ཏེ་བྱང་ཆུབ་ཀྱི་སེམས་གཉིས་རང་རྒྱུད་ལ་ལེགས་པར་བཟུང་ཟིན་པའི་རྗེས་དེ་ནས་སྔར་སྦྱོར་དངོས་གཉིས་ཚང་ཞིང་རྒྱས་པར་བྱས་པ་བཞིན་དུ་
 
 མཇུག་གི་ཆོ་ག་དག་ཀྱང་རྒྱས་པར་བྱ་བ་ལ་སེམས་དེ་མི་ཉམས་ཤིང་བརྟན་པ་དང་འཕེལ་བར་བྱ་བའི་ཕྱིར་དུ་རང་གི་སེམས་ནི་འདི་ལྟར་འཆད་འགྱུར་གྱི་ཕན་ཡོན་དེ་རྣམས་བསམ་པའི་སྒོ་ནས་དགའ་སྤྲོ་ཁྱོད་པར་ཅན་བསྐྱེད་ནས་གཟེངས་བསྟོད་དོ་ཞེས་པ་སྟེ་སྦྱོར་དངོས་ཀྱི་ཆོ་ག་རྒྱས་པར་བྱས་ཀྱང་མཇུག་མ་ཚང་ན་ཆོ་ག་མ་རྫོགས་པས་འབྲས་བུའང་མི་བརྟན་པའམ་ཉམས་པར་འགྱུར་བས་ན་ཆོ་གའི་མཇུག་རྫོགས་ཤིང་འབྲས་བུ་སེམས་བསྐྱེད་པ་དེ་བརྟན་ཞིང་གོང་འཕེལ་དུ་བྱ་དགོས་པར་བསྟན་པའོ། ། དེའང་སེམས་བསྐྱེད་པའི་འོག་ཏུ་དེ་ལ་འགྱོད་པ་དང་མ་གུས་པ་བྱས་ན་འཛད་ཅིང་ཉམས་པར་འགྱུར་ལ། ཕན་ཡོན་བསམས་ཏེ་རྗེས་སུ་ཡི་རང་གི་སྒོ་ནས་དགའ་སྤྲོ་བསྐྱེད་དེ་ལེགས་པར་ཉམས་སུ་ལེན་འདོད་ཀྱི་བསམ་པ་སྦྱངས་པ་ནི་སེམས་དེ་སྲུང་བ་དང་དག་པ་དང་སྤེལ་བ་སོགས་ཀྱི་ཐབས་ཁྱད་པར་ཅན་དུའགྱུར་རོ། །དེ་ནས་ཕན་ཡོན་བསམས་པས་དགའ་བ་བསྐྱེད་དེ་གཟེངས་བསྟོད་པ་དངོས་རྒྱས་པར་འཆད་དེ། དེལ་རང་དོན་གྲུབ་པས་དགའ་བ་སྐྱེད་པ་ལ། དོན་ཆེན་འགྲུབ་པ་ལ་བསམ་ནས་དགའ་བ་སྒོམ་པ་ནི།བྱམས་མགོན་གྱིས་ནོར་བཟང་ལ། ཁྱོད་ཀྱིས་དེ་ལྟར་སེམས་བསྐྱེད་པ་ནི་ཁྱོད་ཀྱིས་ཐོབ་པར་བྱ་བ་ལེགས་པར་ཐོབ་པོ། །ཁྱོད་ཀྱིས་མི་ལུས་ལེགས་པར་ཐོབ་པོ། །འཚོ་བའི་འཇིག་རྟེན་དུ་ཁྱོད་ལེགས་པར་འཚོས་སོ་ཞེས་སོགས་གསུངས་པ་ལྟར་སེམས་བསྐྱེད་ནས་སྡོམ་པ་བཟུང་བའི་དེང་གི་དུས་འདིར་ནི་བདག་གི་གསོན་པའི་ཚེའམ་འཚོ་བའི་སྲོག་གི་རྒྱུན་འདི་དོན་གྱི་འབྲས་བུ་ཆེན་པོ་ཡོད་པ་ཉིད་དུ་གྱུར་དཅིང་མི་ཡི་སྲིད་པ་སྟེ་སྐྱེ་བ་འདི་ལ་སྔོན་གྱི་སྐྱེ་བ་རྣམས་སུ་ཐོབ་མ་མྱོང་ལ་ནམ་ཡང་རྙེད་པར་དཀའ་བའི་རིན་ཆེན་བྱང་ཆུབ་ཀྱི་སེམས་འདི་ད་རེས་ཐོབ་པས་ན་དལ་འབྱོར་དང་ལྡན་པའི་རྟེན་འདི་ལེགས་པར་ཐོབ་པ་ཡིན་ལ། 
 
 དུས་དེ་རིང་ནས་སངས་རྒྱས་ཀྱི་རིགས་སུ་སྐྱེས་པ་སྟེ་བྱང་ཆུབ་སེམས་དཔའ་ཉིད་དུ་གྱུར་ལ་སྔོན་བདག་རྒྱལ་བའི་སྲས་སུ་ནམ་ཞིག་གི་ཚེ་འགྱུར་སྙམ་དུ་སྨོན་པའི་གནས་སངས་རྒྱས་རྣམས་ཀྱི་གདུང་གསོབ་པའི་སྲས་སུ་ཡང་ད་ལྟ་ནས་གྱུར་ཏོ་སྙམ་དུ་དགའ་བསྐྱེད་དེ་ཞུམ་པ་སེལ་བའི་ང་རྒྱལ་སྒོམ་པའོ། །འདིར་སངས་རྒྱས་ཀྱི་རིགས་སུ་སྐྱེས་ཞེས་པ་ནི་སངས་རྒྱས་ལ་མོས་པའི་རིགས་སམ་ཀུན་རྫོབ་སེམས་བསྐྱེད་སྐྱེས་པའི་དབང་དུ་བྱས་པ་སྟེ། གོང་དུ། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ཞེས་བཤད་པ་ལྟར་རོ། །སྔར་ས་དང་པོ་ཐོབ་པའི་ཚེ་དེ་བཞིན་གཤེགས་པ་རྣམས་ཀྱི་རིགས་སུ་སྐྱེས་པར་བཤད་པ་ནི་འཚང་རྒྱ་བར་ངེས་པའི་རིགས་སམ་དོན་དམ་སེམས་བསྐྱེད་སྐྱེས་པའི་སྐབས་ལ་དགོངས་པ་ཡིན་ནོ། །བག་ཡོད་པས་དམ་བཅའ་བརྟན་པོར་བྱ་བ་ནི། དེ་ལྟར་སངས་རྒྱས་ཀྱི་རིགས་དང་སྲས་སུ་སྐྱེས་པ་ཙམ་གྱིས་མི་ཆོག་པས་ད་ཕྱིན་ཆད་ནི་བདག་གིས་ངེས་པར་ཅི་ནས་ཀྱང་སངས་རྒྱས་བྱང་སེམས་རྣམས་ཀྱི་རིགས་དེ་དང་རྗེས་སུ་མཐུན་པའི་སྒོ་གསུམ་གྱི་ལས་བརྩམས་ཏེ། 
 
 བསམ་པའི་ངོས་ནས་གཞན་དོན་གཉེར་གྱི་ཡིད་བྱེད་ཁོ་ན་ལས་རང་དོན་དུ་ཞི་བདེ་དོན་གཉེར་གྱི་བསམ་པ་ལྟ་བུའི་སྐྱོན་གཏན་ནས་མེད་པའི་རིགས་དང༌། སྤྱོད་པའི་ངོས་ནས་རྒྱལ་སྲས་རྣམས་ཀྱིས་གང་ལ་བསླབ་པར་བྱ་བའི་བསླབ་བྱ་རྣམས་ལ་ཚུལ་བཞིན་སློབ་པ་ལས་གཞན་དུ་བསླབ་བྱ་དང་འགལ་བའི་ཉེས་ལྟུང་གི་དབང་ལས་བསླབ་ཁྲིམས་འཆལ་བར་གྱུར་པ་ལྟ་བུར་གཏན་ནས་མ་གོས་པའི་བཙུན་པའི་རིགས་ཏེ། དེ་ལྟ་བུའི་སངས་རྒྱས་བྱང་སེམས་ཀྱི་རིགས་ཁྱད་པར་ཅན་ཐོག་མཐའ་བར་གསུམ་དུ་སྐྱོན་མེད་ཅིང་བཙུན་པས་རྣམ་པར་དག་པ་དེའི་རིགས་སུ་སྐྱེས་པའི་སྐལ་བ་བཟང་པོ་ཐོབ་པ་འདི་ལ། །བག་ཡོད་པར་བྱས་ཏེ་བསམ་སྤྱོད་གཉིས་ཀའི་ངོས་ནས་མི་མཐུན་ཕྱོགས་ཀྱི་དྲི་མས་རྙོག་པར་མི་འགྱུར་བ་དེ་ལྟར་ལེགས་པར་བསྒྲུབ་པར་བྱའོ་ཞེས་གཅེས་སྤྲས་ཀྱི་བསམ་པས་དམ་བཅའ་བ་སྟེ་ཚིགས་བཅད་དེ་དེ་ལྟར་བཤད་ཀྱང་ཆོག་སྙམ་མོ།།ཤིན་ཏུ་རྙེད་དཀའ་རྙེད་པས་དགའ་བ་སྒོམ་པ་ནི། ཕོངས་ཤིང་དབུལ་བའི་སྐྱེ་བོ་མིག་དང་མི་ལྡན་པའི་ལོང་བས་ཕྱག་དར་བྱས་པ་བོར་བའི་ཉལ་ཉིལ་གྱི་ཕུང་པོ་ལས་ཇི་ལྟར་ནོར་བུ་རིན་ཐང་ཆེན་པོ་ཅན་རྙེད་པར་གྱུར་ན་ནི་རྙེད་མཁན་རྙེད་ཡུལ་རྙེད་རྒྱུའི་དངོས་པོ་གང་ལ་བརྟགས་ནའང་ཤིན་ཏུ་དཀོན་པས་ངོ་མཚར་ཆེ་བ་ལྟར་ཞེས་དེ་ཉིད་དཔེར་བཀོད་ནས། 
 
 དེ་བཞིན་དུ་ཕྱག་དར་གྱི་ཕུང་པོ་ལྟ་བུའི་ལས་དང་ཉོན་མོངས་པའི་རྡུལ་གྱི་ཕུང་པོ་སྟུག་པོའི་ཁྲོད་ནས་ཇི་ཞིག་ལྟར་ཏེ་སངས་རྒྱས་ཀྱི་བྱིན་རླབས་ཀྱི་མཐུ་དང་རང་གི་བསོད་ནམས་ཀྱི་སྟེས་དབང་ལེགས་པ་ལ་བརྟེན་ནས་ཡིད་བཞིན་གྱི་ནོར་བུ་རིན་པོ་ཆེ་ལྟ་བུའི་བྱང་ཆུབ་ཀྱི་སེམས་འདི་འཕཀས་ནོར་གྱིས་དབུལ་ཞིང་ཡེ་ཤེས་ཀྱི་མིག་དང་བྲལ་བའི་ལོང་བ་ལྟ་བུའི་སོ་སྐྱེ་བདག་གིས་རྙེད་པའམ་བདག་ལ་སྐྱེས་པ་དེ་འདྲ་ནི་ཕྱོགས་གང་ལ་བརྟགས་ནའང་ཤིན་ཏུ་དཀོན་པས་ངོ་མཚར་བའི་གནས་སུ་བཟུང་ནས་གཅེས་སྤྲས་ཀྱི་སྒོ་ནས་བསྐྱང་བར་བྱ་རིགས་སོ་ཞེས་པའོ།།གཞན་དོན་འགྲུབ་པས་དགའ་བ་སྐྱེད་པ་ལ། འགྲོ་བའི་སྡུག་བསྔལ་སེལ་པས་དགའ་བ་སྒོམ་པ་ནི༑ལས་ཉོན་གྱི་དབང་གིས་སྐྱེ་བའི་གནས་ཐ་དད་དུ་འགྲོ་བའི་སེམས་ཅན་གྱི་ཚོགས་མ་ལུས་པའི་སྲོག་གི་དབང་པོ་རང་དབང་མེད་པར་འཕྲོག་པར་བྱེད་པའི་འཆི་བདག་གི་བདུད་རྨེག་མེད་དུ་འཇོམས་པར་བྱེད་ཅིང་ལས་ཉོན་གྱི་དབང་གིས་སྲིད་པ་རྒྱུད་ལྔར་སྐྱེ་བའི་རྒྱུན་བཅད་ནས་བྱང་ཆུབ་དམ་པ་རྒ་ཤི་མེད་པར་སྟེར་བར་བྱེད་པའི་འཆི་མེད་ཀྱི་བདུད་རྩིའི་མཆོག་གམ་སྨན་ཆེན་པོ་བཅུད་ཀྱི་ལེན་མཆོག་ཀྱང་བྱང་ཆུབ་ཀྱི་སེམས་འདི་ཉིད་ཡིན་ནོ། །དེ་ལ་བཅུད་ཀྱི་ལེན་ཞེས་པ་ནི། སྨན་གྱི་ཁྱད་པར་སྣ་ཚོགས་ལེགས་པར་སྦྱར་བ་གང་ཞིག་ཆོ་ག་བཞིན་དུ་བསྟེན་ན་རྒ་ཤི་ལས་གྲོལ་བར་འགྱུར་ཞེས་འཇིག་རྟེན་ན་གྲགས་པ་དེ་ཡིན་པར་བཤད་དོ། །
 
 ཆོས་དང་ཟང་ཟིང་གི་ཡོ་བྱད་ནམ་མཁའ་མཛོད་ལྟ་བུ་ལ་དབང་ཐོབ་ནས་འགྲོ་བའི་དབུལ་བ་མ་ལུས་པ་སེལ་བར་བྱེད་པ་ཡི་ཕྱིར་ལོངས་སྤྱོད་མི་ཟད་པའི་གཏེར་ཆེན་པོ་ཡང་བྱང་ཆུབ་ཀྱི་སེམས་འདི་ཡིན་ནོ། །ལས་ཉོན་སྡུག་བསྔལ་དང་བཅས་པས་མནར་བའི་འགྲོ་བའི་ཚོགས་ཀྱི་ལུས་སེམས་ཀྱི་ནད་ཐམས་ཅད་རབ་ཏུ་ཞི་བར་བྱེད་ཕྱིར་སྨན་ཆེན་པོ་ཀུན་གྱི་ནང་ནས་བལྟ་ན་སྡུག་པ་ལྟ་བུའི་མཆོག་ཀྱང་བྱང་ཆུབ་ཀྱི་སེམས་འདི་ཡིན་ནོ། །
 
 ཐོག་མེད་ནས་ལས་ཉོན་གྱི་དབང་གིས་སྲིད་པ་རྒྱུད་ལྔའི་ལམ་དུ་འཁྱམས་ཤིང་སྡུག་བསྔལ་སྣཚོགས་མྱོང་བས་ལུས་སེམས་ངལ་ཞིང་དུབ་པ་སེལ་བར་བྱེད་པའི་ཕྱིར་འགྲོ་བའི་འགྲོན་པོ་རྣམས་ངལ་གསོ་བའི་གནས་སུ་བསིལ་གྲིབ་སྟེར་བའི་ལྗོན་ཤིང་ཆེན་པོའང་བྱང་ཆུབ་ཀྱི་སེམས་འདི་ཡིན་ནོ། །ཡང་ན་ཐོག་མེད་ནས་ལས་ཉོན་གྱི་དབང་གིས་སྔོན་དུས་ཀྱི་སྲིད་པ་འཆི་སྲིད་བར་སྲིད་སྐྱེ་སྲིད་དེ་སྲིད་པ་བཞིའི་ལ་མ་དུ་བརྒྱུད་མར་འཁྱམས་ཤིང་ཞེས་སྦྱར་རོ། །ངན་འགྲོར་འཕེན་བྱེད་ཀྱི་རྒྱུ་སྡིག་པ་ཆེན་པོ་གསོག་པར་བྱེད་པའི་འགྲོ་བ་ཐམས་ཅད་ངན་སོང་ངན་འགྲོ་ལོག་པར་ལྟུང་བའི་ཆུ་མཚོ་ཆེན་པོའམ་འདམ་རྫབ་སྟུག་པོ་ལས་སྒྲོལ་བར་བྱེད་ཅིང་མཐོ་རིས་དང་ཐར་པའི་སྐམ་སར་ཕྱིན་པར་བྱེད་པའི་ཕྱིར་སྤྱི་སྟེགས་ཏེ་བཟང་ངན་མཐོ་དམན་ཀུན་གྱི་ཐུན་མོང་བའི་སྟེགས་སམ་ཟམ་བར་གྱུར་པའང་བྱང་ཆུབ་ཀྱི་སེམས་འདི་ཡིན་ནོ་ཞེས་པའོ།།
 
 འགྲོ་བའི་སྡུག་བསྔལ་གྱི་རྒྱུ་སེལ་བས་དགའ་བ་སྒོམ་པ་ནི། འགྲོ་བའི་རང་དོན་དུ་ཐར་པ་ཙམ་ཡང་འཐོབ་བྱེད་ཀྱི་གེགས་ཉོན་མོངས་པའི་སྒྲིབ་པའི་ཚ་གདུང་ཐམས་ཅད་སེལ་བའི་ཕྱིར་བྱང་ཆུབ་སེམས་ཀྱི་ཟླ་བ་བསིལ་བའི་འོད་ཟེར་ཅན་འདི་རང་རྒྱུད་ལ་ཤར་བ་ཡིན་ནོ། །འགྲོ་བའི་གཞན་དོན་དུ་ཐམས་ཅད་མཁྱེན་པ་ཐོབ་བྱེད་ཀྱི་གེགས་ཉོན་མོངས་ཅན་མ་ཡིན་པའི་མི་ཤིས་པ་ཤེས་སྒྲིབ་ཀྱི་མུན་པའི་རབ་རིབ་དག་དཔྱིས་ནས་འབྱིན་པའམ་དྲུངས་ནས་འབྱིན་པར་བྱེད་པའི་བྱང་ཆུབ་སེམས་ཀྱི་ཉི་མ་ཆེན་པོ་རང་རྒྱུད་ལ་ཤར་བ་ཡིན་ཏེ། བྱང་ཆུབ་ཀྱི་སེམས་འདི་སོགས་ཐབས་ཀྱི་ཆ་རྒྱ་ཆེན་པོས་ཟིན་པའི་དེ་ཁོ་ན་ཉིད་ཕྲ་མོ་རྟོགས་པའི་ཤེས་རབ་ཀྱིས་ཤེས་སྒྲིབ་ཀྱི་ས་བོན་སྤོངནུས་པས་སོ། །འདི་དག་ནི་སྡོང་པོ་བཀོད་པར། འཆི་བ་མེད་པའི་དབྱིངས་སུ་ཕྱིན་པར་བྱེད་པའི་བདུད་རྩི་ལྟ་བུའོ། །དབུལ་བ་ཐམས་ཅད་ཡོངས་སུ་སེལ་བས་ངལ་བསོས་པོ་ལྟ་བུའོ། །བསོད་ནམས་མི་ཟད་པའི་གཏེར་ལྟ་བུའོ། །ཤིན་ཏུནད་མེད་པར་བྱེད་པའི་དུག་སྨན་ལྟ་བུའོ། །ཉོན་མོངས་པའི་ནད་ཐམས་ཅད་འཇོམས་པས་སྨན་གྱི་རྒྱལ་བོ་བལྟ་ན་སྡུག་པ་ལྟ་བུའོ་ཞེས་སོགས་དཔེ་དུ་མས་བསྟན་པ་ལྟར་རོ། །
 
 སེམས་ཅན་རྣམས་ཕན་བདེས་ཚིམ་པར་བྱེད་པས་དགའ་བ་སྒོམ་པ་ནི། དམ་པའི་ཆོས་སྡེ་སྣོད་གསུམ་གྱིས་བསྡུས་པའི་གསུང་རབ་འོ་མའི་རྒྱ་མཚོ་ཆེན་པོ་ལྟ་བུ་ཐོས་བསམ་གྱི་ཤེས་རབ་སྲུབ་ཤིང་ལྟ་བུས་ལེགས་པར་བསྲུབས་པ་ལས་ནད་འངའ་ཞིག་ལ་ཕན་པའི་རོ་ནུས་དང་ལྡན་པའི་མར་གྱི་ཉིང་ཁུ་ཕྱུང་བ་ལྟར་དམ་པའི་ཆོས་ཀྱི་སྙིང་པོ་ལས་ཀྱང་ཆེས་ཆེར་སྙིང་པོར་གྱུར་པའི་ཉིང་ཁུ་ཕྱུང་བ་སེམས་ཅན་ཡོངས་ཀྱི་ལས་ཉོན་གྱི་ནད་ཐམས་ཅད་ཞི་བར་བྱེད་ཅིང་ཕན་པ་དང་བདེ་བ་མཐའ་དག་སྟེར་བའི་སྒོ་ནས་ཚིམ་པར་བྱེད་ནུས་པའི་ནུས་བཅུད་ཕུན་སུམ་ཚོགས་པ་དང་ལྡན་པའི་བྱང་ཆུབ་ཀྱི་སེམས་འདི་ཉིད་ད་རེས་རྙེད་པ་ཡིན་པས་དགའ་བ་བསྐྱེད་དེ་འདི་སྲུང་བ་དང་སྤེལ་བའི་ཐབས་སོགས་ལ་འབད་པར་བྱའོ། །
 
 དེ་བཞིན་དུ་ཡུན་རིང་མོ་ནས་ལས་ཉོན་གྱི་དབང་གིས་འཁོར་བར་འཐུན་པའི་འགྲོ་བའི་འགྲོན་པོ་སྲིད་པ་གསུམ་མམ་སྲིད་པ་བཞིའི་ལམ་༌༌བགྲོད་པར་དཀའ་བ་གཅིག་ནས་བརྒྱུད་དེ་གཅིག་ཏུ་རྒྱུ་ཞིང་སྡུག་བསྔལ་སྣ་ཚོགས་ལ་སྤྱོད་པས་ཉམ་ཐག་པར་གྱུར་པ་ལས་གནས་སྐབས་ལྷ་མིའི་བདེ་བ་དང་མཐར་ཐུག་ཟག་མེད་ཀྱི་བདེ་བའི་ལོངས་སྤྱོད་རྒྱ་ཆེན་པོ་ལ་སྤྱད་པར་འདོད་པ་རྣམས་ལ་བྱང་ཆུབ་ཀྱི་སེམས་རིན་པོ་ཆེ་འདི་ནི་དེ་ལྟ་བུའི་ཕུན་སུམ་ཚོགས་པའི་བདེ་བ་མཐའ་དག་སྒྲུབ་པའི་ཐབས་མཆོག་ཏུ་གྱུར་པ་ཉིད་དུ་ཉེ་བར་གནས་ཏེ། རྒྱུ་མཚན་དེའི་ཕྱིར་བྱུང་ཆུབ་ཀྱི་སེམས་འདིས་ནི་ཁམས་གསུམ་གྱི་གནས་རིས་དེ་དང་དེར་རྟག་ཏུ་འགྲོ་འོང་བྱེད་པའི་སེམས་ཅན་པགྱི་འགྲོན་པོ་ཆེན་པོ་སྟེ་འགྲོ་བའི་གནས་དེར་སླེབ་ཟིན་པའི་དུས་མེད་པ་སྐད་ཅིག་ཀྱང་སྡོད་མི་སྲིད་པ་༌་༌་འགྲོ་མཁན་ལ་གྲངོས་བཟུང་དུ་མེད་པ་འགྲོ་བའི་ཡུལ་ལ་མཐའ་མེད་པ་དེ་ལྟ་བུ་རྣམས་ལ་འཕྲལ་དང་ཡུན་གྱི་བདེ་བའི་ལོངས་སྤྱོད་ཀྱི་བསྙེན་བཀུར་གྱ་ནོམ་པ་ཐམས་ཅད་ཀྱིས་ཚིམ་པར་བྱེད་པ་ཡིན་པས་དགའ་བ་བསྐྱེད་ནས་གཅེས་སྤྲས་ཀྱི་སྒོ་ནས་མི་ཉམས་པར་སྲུངས་ཤིག་ཅེས་པའོ།།སྲིད་པར་འཁྱམས་ཚུལ་ནི། བུམ་ནང་གི་བུང་བ་དང་རྫ་མཁན་གྱིའཁོར་ལོ་ལྟ་བུ་ཡིན་པར་རྒྱ་ཆེར་རོལ་པ་ལས་གསུངས་ལ། སློབ་སྤྲིང་ལས་ཀྱང་། གང་ཞིག་འཁོར་བའི་འཁོར་ལོ་རྟག་ཏུ་འཁོར་འགྱུར་བའི། །ནང་དུ་ཞུགས་ནས་བསྟི་བ་ཙམ་ཡང་བདེ་སེམས་པ། །དེ་ནི་ངེས་པར་རི་དབང་རིམ་གྱིས་བརྒྱ་ཕྲག་ཏུ། །འགྲོ་བ་མཉམ་དང་མི་མཉམ་ཀུན་ཏུ་འཁྱམས་པར་འགྱུར། །འཕགས་པའི་མགྲོན་པོ་དང་བྲལ་ལམ་རྒྱུས་མི་ཤེས་པ། །འབྲོག་དགོན་འཁྱམས་ན་ཅི་སྟེ་ཡུན་རིང་གདུང་མི་བྱེད།།ཅེས་སོ། །བདེ་བའི་ལོངས་སྤྱོདཀྱིས་ཚིམ་པར་བྱེད་ཚུལ་ཡང་སྡོང་པོ་བཀོད་པར་དཔེ་ཉིས་བརྒྱ་དངཉི་ཤུ་ལས་ལྷག་པའི་སྒོ་ནས་བསྟན་པ་ལས་མང་དུ་འབྱུང་ངོ། འདི་ནི་བདེ་བའི་མཆོག་ཅེས་པ་ནི་སེམས་བསྐྱེད་སྐྱེས་པ་འདི་བདེ་བའི་རྒྱུ་ཡིན་པའི་ཕྱིར་འབྲས་མིང་རྒྱུ་ལ་བཏགས་པ་སྟེ་ཆར་བབས་པ་ན་༌༌༌འབྲས་ས་ལུ་སྐྱེས་སོ་ཟེར་བ་ལྟར་དང་། སངས་རྒྱས་རྣམས་ནི་འབྱུང་བ་བདེ། །ཆོས་བསྟན་པ་ཡང་བདེ་བ་ཡིན། །ཞེས་སོགས་དང་འདྲའོ། །འགྲེལ་བ་འགའ་ཞིག་ཏུ་ཚིགས་བཅད་འདི་གཞན་དགའ་བ་སྐྱེད་པ་ལ་མར་སྦྱར་ནས་བཤད་དོ།།
 
 གཉིས་པ་གཞན་དགའ་བ་སྒོམ་དུ་གཞུག་པ་ནི། བདག་གིས་དེ་རིང་སོགས་ཏེ། བདག་གིས་དུས་དི་རིང་གི་ཚེ་སྐྱེ་དགུ་ཐམས་ཅད་ཀྱི་དཔང་པོར་གྱུར་པའི་སྐྱོབ་པ་རྒྱལ་བ་སྲས་དང་བཅས་པ་ཐམས་ཅད་ཀྱི་སྤྱན་སྔར་ཏེ་མདུན་དུ་མཁའ་ཁྱབ་ཀྱི་འགྲོ་བ་ཀུན་མཐར་ཐུག་བདེ་སྐྱིད་ཐམས་ཅད་ཀྱི་མཐར་སོན་པ་བདེ་བར་གཤེགས་པའི་ཟག་པ་མེད་པའི་བདེ་བ་བླ་ན་མེད་པ་དེ་ཉིད་དང་ནི། དེ་མ་ཐོབ་ཚུན་ཆད་ཀྱིབར་དུ་མངོན་མཐོ་ལྷ་མིའི་བདེ་བ་རྒྱ་ཆེན་པོ་ལ་ཅི་དགར་ལོངས་སྤྱད་པས་ཆོག་པ་ལ་མགྲོན་དུ་བོས་ཟིན་གྱིས། དེ་ལྟར་བདག་སེམས་ཅན་ཐམས་ཅད་ལ་ཕན་བདེ་ཟད་མི་ཤེས་པས་ཚིམ་པ་སྐྱེད་པར་བྱེད་པའི་གཞི་ལ་ཞུགས་པ་འདི་ལ་ལྷ་དང་མི་དང་ལྷ་མིན་དང་གནོད་སྦྱིན་དང་ཀླུ་ལ་སོགས་པ་ཐམས་ཅད་ཀྱང་ཡིད་རབ་ཏུ་དང་བའི་སྒོ་ནས་མངོན་པར་དགའ་ཞིང་རྗེས་སུ་ཡི་རང་བར་གྱིས་ཤིག་ཅེས་གཞན་དགའ་བ་སྐྱེད་དུ་གཞུག་གོ། །བསླབ་བཏུས་ལས་ནི། སྔར་བཤད་པ་ལྟར་སོ་སྐྱེ་ལ་བྱང་སྡོམ་སྐྱེ་ན། གང་ལས་བླང་བའི་ཡུལ་ལ་ཇི་ལྟ་བུ་དགོས་སྙམ་ན། སློབ་དཔོན་ལས་ལེན་ན་ཐེག་ཆེན་ལ་མཁས་པ་དང་བྱངསྡོམ་ལྡན་པ་སྟེ་ཆོས་གཉིས་ལྡན་དགོས་པ་དང༌། དེ་ལྟའི་བཤེས་གཉེན་མེད་ན་སངས་རྒྱས་བྱང་སེམས་རྣམས་མངོན་དུ་བྱས་ནས་བླང་དགོས་པར་གསུངས་ལ།ལེན་ཚུལ་ཇི་ལྟར་ཡིན་སྙམ་ན། བསྲུང་བྱའི་སྡོམ་པ་དང་བདག་ཉིད་ཀྱིས་ཀྱང་བསྲུང་ཅི་ནུས་བརྟགས་ནས་གཟུང་དགོས་པར་བསྟན་ཅིང་། ཁས་བླངས་ལས་ཉམས་ན་ཅིར་འགྱུར་སྙམ་ན། །སངས་རྒྱས་བྱང་སེམས་དང་ལྷར་བཅས་བསླུས་པའི་ཉེས་པ་འབྱུང་བར་དྲན་པ་ཉེར་གཞག་སོགས་ཀྱི་ལུང་གིས་བསྒྲུབས་ནས་བསྟན་ཏེ་དེ་ནི་འོག་ཏུ་འཆད་དོ། །གལ་ཏེ་བྱང་སྡོམ་གཟུང་མི་ནུས་ཀྱང་སྨོན་པ་ཙམ་ལ་མི་གནས་པར་དགེ་རྩ་སྣ་དེ་ཙམ་དང་དུས་ཀྱང་ཇི་སྲིད་འཚོའམ་ཉིན་ཞག་སོགས་སུའང་གཟུང་བར་བྱའི་མ་བཟུང་ན་ཉེས་པར་འགྱུར་ཚུལ་སའི་སྙིང་པོའི་ལུང་གིས་བསྒྲུབས་ཤིང༌། བསླབ་བྱ་སྣ་རེཙམ་དང་དུས་ཀྱང་ཇི་སྲིད་ནུས་པ་དེ་སྲིད་དུ་གཟུང་རུང་བར་སྨན་མདོའི་ལུང་གིས་བསྒྲུབས་ལ། དེ་ནི་བསླབ་བྱ་ལ་རིམ་གྱིས་སློབ་ཚུལ་ཙམ་ཡིན་གྱི་ཡན་ལག་དང་དུས་ངེས་པའི་ཕྱིར་བྱང་སྡོམ་དངོས་མིན་ནོ༑།བྱང་སྡོམ་གཟུང་བར་འདོད་པ་ན། དེ་བསྲུངས་པའི་ཕན་ཡོན་དང་མ་བསྲུངས་པའི་ཉེས་དམིགས་དང་བྱང་སེམས་ཀྱིསྤྱོད་པ་སྤྱད་དཀའ་བ་རྣམས་ཤེས་པར་བྱས་ནས། སྦྱོར་བའི་དུས་དགེ་བའི་བཤེས་གཉེན་གྱིས་བློ་རིམ་བཞིན་དུ་ཁྲིད་དེ་བྱུང་ཆུབ་ཀྱི་སེམས་ལ་མྱོང་བ་ཅུང་ཟད་སྐྱེས་པ་དེས་ཕྱག་མཆོད་སོགས་ཡན་ལག་བདུན་པ་དང་བཤེས་གཉེན་ལ་གསོལ་གདབ་རྣམས་བྱ་ལ། དངོས་གཞིའི་དུས་སློབ་དཔོན་གྱི་ཚིག་གི་རྗེས་སུ་ཟློས་པའམ་བདག་ཉིད་ཀྱིས་བརྗོད་པས་དགོངས་གསོལ་སྔོན་དུ་བཏང་ནས་བདག་གི་མིང་སྨོས་ཏེ། འཇམ་དཔལ་ཞིང་བཀོད་ཀྱི་མདོ་ལས་འབྱུང་བའི་ཆོ་གའི་ཚིག་ཚང་བའམ་མགོའི་ཚིགས་བཅད་གཉིས་ལན་གསུམ་བརྗོད་ནས་ལེན་དགོས་པར་གསུངས་ལ། དེ་རྣམས་ལག་ཏུ་ལེན་ཚུལ་བདེ་ལ་རྒྱས་པ་ནི་གཞུང་འདིའི་སྦྱོར་དངོས་རྗེས་གསུམ་ཐམས་ཅད་གོང་དུ་བཤད་པ་ལྟར་བྱའོ། །འདིར་ཆོ་གའི་ཚིག་རང་གིས་བརྗོད་པས་ཆོག་པར་བཤད་པ་ནི་བྱང་ས་དང་མི་འདྲ་བར་གསུང་ངོ༌། །དེ་ལྟར་བྱང་ཆུབ་སྙིང་པོའི་བར་བྱང་སྡོམ་གཟུང་བ་ཡིན་ན་ཚེ་རབས་ཕྱི་མ་རྣམས་སུའང་ལྟུང་བ་འབྱུང་བས་དེ་གཟུང་མི་ནུས་སོ་སྙམ་དུ་དོགས་པར་མི་བྱ་སྟེ། དེ་ལྟར་བཟུང་བའི་བྱང་སེམས་དེས་དེ་བཞིན་གཤེགས་པ་མི་འཁྲུགས་པའི་སྨོན་ལམ་ལྟར་ཚེ་རབས་ཐམས་ཅད་དུ་རབ་བྱུང་ཐོབ་པའི་སྨོན་ལམ་བཏབ་པའི་མཐུས་སངས་རྒྱས་འཇིག་རྟེན་དུ་བྱུང་མ་བྱུང་ལ་མི་ལྟོས་པར་དུས་རྟག་ཏུ་རབ་ཏུ་༌འབྱུང་བར་འགྱུར་ཞིང་། དེ་ལྟར་གྱུར་ན་སྡོམ་པའི་མི་མཐུན་ཕྱོགས་ཉོན་མོངས་པའི་རྐྱེན་དང་བྲལ་བས་སྡོམ་པ་བསྲུང་ནུས་པར་འགྱུར་བས་ཉེས་པ་མེད་པར་གསུངས་པས་སོ།། ་
 
 གཉིས་པ་ལེའུའི་མཚན་ནི། བྱང་ཆུབ་སོགས་ཏེ། འདི་ལ་ཡི་རང་སོགས་ཡོད་ཀྱང་སེམས་བསྐྱེད་ཀྱི་ཡན་ལག་ཡིན་པས་གཙོ་བོར་བྱང་ཆུབ་ཀྱི་སེམས་ཡོངས་སུ་གཟུང་བའི་ལེའུ་ཞེས་བསྟན་ཏེ་གསུམ་པའོ།།
 
 ས་བཅད་གཉིས་པ། བྱང་ཆུབ་ཀྱི་སེམས་སྐྱེས་པ་མི་ཉམས་པར་སྲུང་བའི་ཐབས།བག་ཡོད་ཀྱི་གཉིས་པ་བྱང་ཆུབ་ཀྱི་སེམས་སྐྱེས་པ་མི་ཉམས་པར་སྲུང་བའི་ཐབས་ལ་གསུམ།ལེའུ། ཤེས་བཞིན་གྱི་ལེའུ། བཟོད་པའི་ལེའུའོ།།དང་པོ།སྤྱིའི་དོན།བག་ཡོད་ཀྱི་ལེའུ།གཞུང་གི་དོན་ནོ།།དང་པོ་ལ་གཉིས། གཅིག སྤྱི་དོན།དང་པོ་ནི། དེ་ལ་ཐེག་ཆེན་གྱི་སྒོར་ཞུགས་པ་དག་གིས་སྨོན་སེམས་བསྐྱེད་ནས་རྒྱལ་སྲས་ཀྱི་སྤྱོད་པ་ལ་ཚུལ་བཞིན་དུ་སློབ་ནུས་པར་མཐོང་བ་ན་བྱང་སྡོམ་བཟུང་སྟེ་བསྲུང་ཚུལ་བཤད་པ་ལ་གཉིས། སྨོན་སེམས་ཆོ་གས་བཟུང་ནས་དེའི་བསླབ་བྱ་ལ་སློབ་ཚུལ་བཤད་པ། འཇུག་སྡོམ་བླངས་ནས་དེའི་བསླབ་བྱ་ལ་སློབ་ཚུལ་བཤད་པའོ།། སྨོན་སེམས་ཆོ་གས་བཟུང་ཚུལ། །དང་པོ་ལ་གསུམ། མ་ཐོབ་པ་ཐོབ་བྱེད། ཐོབ་པ་མི་ཉམས་པར་བསྲུང་ཐབས། ཉམས་ན་ཕྱིར་བཅོས་པའི་ཚུལ་ལོ། །སྨོན་སེམས་མ་ཐོབ་པ་ཐོབ་པར་བྱེད་པ།དང་པོ་ལ་བ།སུམ་ལས། དང་པོ་གང་ལས་བླངས་པའི་ཡུལ་ནི། སྨོན་སེམས་ལྡན་ཞིང་དེའི་བསླབ་བྱ་ལ་གནས་པ་ཙམ་གྱིས་མི་ཆོག་པར་བྱང་སེམས་ཀྱི་སྡོམ་ལྡན་དགོས་པར་བཞེད་པ་ལྟར་ལེགས་༌ལ། དེ་འདྲའི་བླ་མ་རྙེད་ན་ལེན་པ་དང་གསོ་བ་ཐམས་ཅད་དེའི་དྲུང་དུ་བྱ་ལ། དེ་ལྟ་བུ་མེད་ན་ཤཱཀྱ་ཐུབ་པ་སོགས་ཕྱོགས་བཅུའི་སངས་རྒྱས་ཡིད་ལ་བྱས་ནས་ཕྱག་མཆོད་སྐྱབས་འགྲོ་སོགས་སྔོན་དུ་བཏང་ནས་དཀོན་མཆོག་གི་དྲུང་དུ་བླངས་རུང་བར་གསུངས་སོ།། །གཉིས་པ་གང་གིས་ལེན་པའི་རྟེན་ནི། ལྷ་ཀླུ་སོགས་ལུས་དང་བསམ་པའི་སྒོ་ནས་རྫོགས་བྱང་དོན་གཉེར་གྱི་སེམས་སྐྱེ་རུང་ཐམས་ཅད་སྨོན་སེམས་ལེན་པའི་རྟེན་དུ་རུང་ན་ཡང༌། བྱང་སྡོམ་གྱི་དངོས་རྟེན་མཚན་ཉིད་ཚང་བར་སོང་བའི་སྨོན་སེམས་ཆོ་གས་འཛིན་པའི་རྟེན་ལ་ནི་སྐྱེས་བུ་ཆུང་འབྲིང་དང་ཐུན་མོང་བའི་བསམ་པ་སྦྱང་བ་དང་མར་ཤེས་སོགས་རྒྱུ་འབྲས་མན་ངག་བདུན་ལ་བློ་ལེགས་པར་སྦྱངས་པས་བྱང་ཆུབ་ཀྱི་སེམས་ལ་ཡིད་འགྱུར་གྱི་མྱོང་བ་ཅུང་ཟད་རྒྱུད་ལ་སྐྱེས་པ་ཡན་ཆད་ཅིག་དགོས་པར་གསུངས་སོ། །གསུམ་པ་ཇི་ལྟར་ལེན་པའི་ཆོ་ག་ལ། སྦྱོར་བ་ནི། ཕྱག་མཆོད་སོགས་ཡན་ལག་བདུན་པ་ཚང་བར་བྱ་བར་ཇོ་བོ་རྗེས་བླ་མའི་བྱ་བའི་རིམ་པ་ལས་གསལ་བར་གསུངས་ལ། ཀླུ་སྒྲུབ་དང་ཞི་བའི་ལྷའི་ལུགས་ལའང་དེ་བཞིན་གསུངས་པས་ལུགས་དེ་གཉིས་གང་ལས་བརྒྱུད་ཀྱང་འདྲ་སྟེ། ཐེག་ཆེན་ཐུན་མིན་གྱི་མཆོག་གསུམ་ལ་སྐྱབས་འགྲོ་ཡན་ལག་བདུན་པ་ད་ང་བྱམས་སྙིང་རྗེའི་དམིགས་རྣམ་གསལ་བཏབ་ནས་བློ་སྦྱོང་པ་སྟེ་སྦྱོར་ཆོག་གསུམ་སྔོན་དུ་གཏོང་དགོས་སོ། །ཁ་ཅིག་ཐོགས་མེད་དང་ཇོ་བོ་ནས་བརྒྱུད་པ་ལ་ཕྱག་མཆོད་ཙམ་མ་གཏོགས་སྡིག་བཤགས་མི་བྱེད་དེ་བྱེད་ན་འགྱོད་དགོས་པས་ཡིད་མི་དགའ་ལ་སེམས་ཡིད་དགའ་སྤྲོ་ལྡན་པ་ལ་སྐྱེ་དགོས་སོ་ཞེས་བཤད་པ་མི་རིགས་ཏེ། ལམ་སྒྲོན་དུ། སྨོན་སེམས་ཀྱི་སྦྱོར་ཆོག་ཏུ། ཀུན་བཟང་སྤྱོད་ལས་གསུངས་པ་ཡི། །མཆོད་པ་རྣམ་པ་བདུན་དག་ཀྱང་། །ཞེས་གསུངས་པ་ཡན་ལག་བདུན་པ་ཡིན་པར་འགྲེལ་པས་བཤད་པས་སོ། །ཞེས་ཤར་བས་གསུངས་སོ། །།སྡིག་བཤགས་ལ་འགྱོད་དགོས་པ་སོགས་ཀྱིས་བྱ་མི་རིགས་ན་ཀླུ་སྒྲུབ་དང་ཞི་བའི་ལྷའི་ལུགས་ལའང་སྡིག་བཤགས་བྱེད་མི་རིགས་པར་ཐལ་ལོ། །དངོས་གཞི་ནི། བྱང་སྡོམ་གྱི་རྟེན་དུ་གྱུར་པའི་སྨོན་སེམས་ཆོ་གས་འཛིན་པ་ལ་ནི་སེམས་ཅན་ཐམས་ཅད་ཀྱི་དོན་དུ་བདག་གིས་རྫོགས་བྱང་བསྒྲུབ་པར་བྱའོ་ཞེས་ཁས་བླངས་པ་ཙམ་གྱིས་མི་ཆོག་གིས། ལམ་སྒྲོན་ལས། ལྡོག་པ་མེད་པར་དམ་འཆའ་བས། བྱང་ཆུབ་སེམས་ནི་བསྐྱེད་པར་བྱ། ཞེས་གསུངས་པ་ལྟར། བླ་མའམ་དཀོན་མཆོག་གི་དྲུང་དུ་སེམས་ཅན་ཐམས་ཅད་ཀྱི་དོན་དུ་རྫོགས་བྱང་བསྒྲུབ་པར་བྱའོ་ཞེས་དམ་བཅས་པའི་སེམས་དེ་ལ་དམིགས་ནས་སེམས་འདི་བྱང་ཆུབ་མ་ཐོབ་ཀྱི་བར་དུ་བདག་གིས་བཏང་བར་མི་བྱ་སྙམ་དུ་དམ་འཆའ་ཞིང་ཁས་ལེནཔས་འཛིན་པཡིནཔས་དེའི་བསམ་པ་ཆོ་ག་ལ་བརྟེན་ནས་བསྐྱེད་པར་བྱའོ། །འོན་ཀྱང་སྨོནསེམས་ཀྱི་བསླབ་བྱ་ལ་སློབ་མི་ནུས་པ་ཡིན་ན་སྦྱོར་བའི་ཆོས་དེ་དག་སྔོན་དུ་བཏང་ནས། སེམས་ཅན་ཐམས་ཅད་ཀྱི་དོན་དུ་བདག་སངས་རྒྱས་འཐོབ་པར་བྱའོ་སྙམ་པ་ཙམ་ཞིག་བསྐྱེད་དུ་འཇུག་པའང་མི་རུང་བ་མེད་ལ། ཐེག ཆེན་སེམས་བསྐྱེད་ཀྱི་བག་ཆགས་འཇོག་པའི་དགོས་པའང་ཡོད་དོ། །མཇུག་གི་བྱ་བ་ནི། སློབ་དཔོན་གྱིས་སྨོན་སེམས་ཀྱི་བསླབ་བྱ་རྣམས་སློབ་མ་ལ་བརྗོད་པར་བྱ་བ་གཙོ་བོ་ཡིན་ནོ། །དེ་ལྟར་སྨོནསེམས་ཆོ་གས་གསར་དུ་བསྐྱེད་པའང་ཡོད་མོད། ཕལ་ཆེར་སྐྱེས་ཟིནཆོ་གས་བླངས་ནས་དཀར་ཆོས་བཞི་བསྟེན་པ་དང་ནག་ཆོས་བཞི་སྤོང་བ་སོགས་ཀྱི་བསླབ་བྱ་ལ་སློབ་པར་བྱེད་པ་ཡིན་གྱི་བར་མ་རབ་བྱུང་བཞིན་དུ་སྨོན་པའི་སྡོམ་པ་མཚན་ཉིད་པ་མེད་དེ། དེའི་སྤང་བྱ་བཤད་པ་མེད་པས་བར་མའི་དགེ་བ་ཙམ་དུ་འགྱུར་བའི་ཕྱིར་རོ། །བྱང་སྡོམ་གྱི་བསླབ་བྱ་ལ་སློབ་མིནུས་པ་ལ་སྡོམ་པ་འབོགས་མི་རུང་བ་བཞིན་དུ། ན་ཆོས་སྤོང་བ་དང་དཀར་ཆོས་བསྟེན་པར་མི་ནུས་པ་ལ་སྨོན་སེམས་ཆོ་གས་འཛིན་དུ་འཇུག་མི་རུང་ཞེས་ཀྱང་ཁ་ཅིག་གསུང་ངོ་།། ཐོབ་པ་མི་ཉམས་པར་བྱུང་ཐབས།གཉིས་པ་བར་དུ་ཐོབ་པ་མི་ཉམས་པར་བསྲུང་བ་ལ་གཉིས་ལས། དང་པོ་ཚེ་འདིར་སེམས་བསྐྱེད་མི་ཉམས་པའི་རྒྱུ་ལ་བསླབ་པ་ལ། སེམས་བསྐྱེད་ལ་སྤྲོ་ཤུགས་འཕེལ་བའི་ཕྱིར་ཉིན་ཞག་རེ་བཞིན་སེམས་བསྐྱེད་ཀྱི་ཕན་ཡོན་དུས་དྲུག་ཏུ་དྲན་པར་བྱ་བ་དང༌། ཅིར་སོང་ཡང་སྨོན་སེམས་མི་ཉམས་པར་བྱ་སྙམ་དུ་གོ་ཆ་བསྒོ་ཞིང་སེམས་བསྐྱེད་དངོས་འཕེལ་བའི་ཕྱིར་སེམས་བསྐྱེད་ཀྱི་ཆོ་ག་རྒྱས་པའམ།དེ་མ་གྲུབ་ན། སངས་རྒྱས་ཆོས་ཚོགས་མ་དོན་དྲན་བཞིན་པས་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་བྱས་ཏེ་སེམས་བསྐྱེད་པ་དང་། རང་གི་སེམས་ལ་མི་འཐད་པ་བྱས་པ་སོགས་རྐྱེན་འགའ་ཞིག་ལ་བརྟེན་ནས་ད་ནི་དུས་ནམ་ཡང་གང་ཟག་འདིའི་དོན་མི་བྱའོ་སྙམ་པ་ལྟ་བུའི་སེམས་ཅན་བློས་སྤོང་མ་བྱུང་བར་བྱ་བ་དང༌། སེམས་བསྐྱེད་མི་ཉམས་ཤིང་འཕེལ་བའི་རྒྱུར་དཀོན་མཆོག་མཆོད་པ་སོགས་ཚོགས་གཉིས་གསོག་པ་ལ་ཡང་ཡང་འབད་པ་སྟེ་བཞིའོ། །གཉིས་པ་སྐྱེ་བ་གཞན་དུ་སེམས་བསྐྱེད་དང་མི་འབྲལ་བའི་རྒྱུ་ལ་བསླབ་པ་ལ་གཉིས་ལས། དང་པོ་སྐྱེ་བ་གཞན་དུ་སེམས་བསྐྱེད་བརྗེད་ཅིང་མངོན་དུ་མི་འགྱུར་བའི་རྒྱུ་ནག་ཆོས་བཞི་སྤོང་བ་ནི། མཁན་སློབ་བླ་མ་སོགས་མཆོད་འོས་གང་ཡང་རུང་བ་ལ་བརྫུན་གྱིས་བསླུ་བའི་སེམས་ཀྱིས་དབུ་བསྐོར་ཐབས་བྱས་པ་དང་པོ་ཡིན་ལ་འདི་ལ་བསླུ་ཐུབ་པ་མི་དགོས། རང་ཟག་ཕ་རོལ་པོ་གཞན་དགེ་བ་བྱས་ཤིང་དེ་ལ་འགྱོད་པ་དང་མི་ལྡན་པ་ལ་དགེ་བའི་བྱ་བ་དིས་འགྱོད་དུ་གཞུག་པའི་བསམ་པས་འགྱོད་པའི་གནས་མ་ཡིན་པ་ལ་འགྱོད་པ་སྐྱེད་པ་གཉིས་པ་ཡིན་ལ་འདི་ལ་འགྱོད་པ་སྐྱེད་ཐུབ་པ་མི་དགོས། ཐེག་ཆེན་ལ་ཞུགས་པ་སེམས་བསྐྱེད་སྐྱེས་ལ་མ་ཉམས་པ་ལ་སྣང་སེམས་ཀྱིས་མི་བསྔགས་པའམ་མི་སྙན་པ་བརྗོད་པ་གསུམ་པ། སེམས་གཞན་བ་ང་ཡང་རུང་བ་ལ་སྒྱུ་དང་གཡོས་ཉེར་བར་སྤྱོད་ཀྱི་ལྷག་པའི་བསམ་པས་མ་ཡིན་པའམ་བསམ་པ་དྲང་པོས་མི་སྤྱོད་པ་བཞི་པ་ཡིན་ལ་གཡོ་སྒྱུ་ནི་བྲེ་སྲང་ལ་སྒྱུ་བྱེད་པ་སོགས་ལོག་ཐབས་གང་ཡང་རུང་བ་བྱེད་པ་ལྟ་བུ་ཡིན་པར་གསུང་ལ། ཡང་ཀུན་བཏུས་ལས། སྒྱུ་ནི་ཡོན་ཏན་མེད་བཞིན་དུ་ཡོད་པ་ལྟར་སྟོན་པ་དང་གཡོ་ནི་རང་གི་ཉེས་པ་ཐབས་ཀྱིས་མི་མངོན་པར་བྱེད་པ་ལ་བཤད་དོ།།གཉིས་པ་སྐྱེ་བ་གཞན་དུའང་མི་བརྗེད་པར་མངོན་དུ་འགྱུར་བའི་རྒྱུ་དཀར་པོའི་ཆོས་བཞི་ལ་སློབ་པ་ནི། ནག་ཆོས་དང་པོའི་གཉེན་པོར་སེམས་ཅན་ཡིན་ནོ་ཅོག་གི་མདུན་དུ་སྲོག་གམ་ཐ་ན་བཞད་གད་ཀྱི་ཕྱིར་ཡང་ཤེས་བཞིན་དུ་བརྫུན་དུ་མི་སྨྲ་བ་དང་པོ། ནག་ཆོས་བཞི་པའི་གཉེན་པོར་སེམས་ཅན་ཐམས་ཅད་ལ་གཡོ་དང་སྒྱུས་མ་ཡིན་པར་བསམ་པ་དྲང་པོས་གནས་པ་གཉིས་པ། ནག་ཆོས་གསུམ་པའི་གཉེན་པོར་བྱང་སེམས་ཐམས་ཅད་ལ་སྟོན་པ་དང་འདྲ་བའི་འདུ་ཤེས་སྐྱེད་ཅིང་དེ་དག་གི་དོན་གནས་ཀྱི་བསྔགས་པ་ཉན་པ་པོ་འོས་སུ་གྱུར་པ་སྐབས་བབ་ཀྱི་ཚེ་ཕྱོགས་བཞིར་བརྗོད་པ་གསུམ་པ།ནག་ཆོས་གཉིས་པའི་གཉེན་པོར་རང་གིས་སྨིན་པར་བྱ་བའི་གདུལ་བྱ་ཉི་ཚེ་བའི་ཐེག་པ་ལ་མིང་འགོད་པར་རྫོཔགས་པའི་བྱང་ཆུབ་ལ་སྦྱོར་བ་བཞི་པའོ། ། ཉམས་ན་ཕྱིར་བཅོས་ཚུལ།གསུམ་པ་ཉམས་ན་ཕྱིར་བཅོས་ཚུལ་ལ། དེ་ལྟ་བུའི་ནག་ཆོས་བཞི་ནི་ཚེ་འདིར་སེམས་བསྐྱེར་གཏོང་རྒྱུ་མིན་སྤྱི་སྐྱེ་བ་གཞན་དུ་མངོན་དུ་འགྱུར་བའི་གེཔ། ས་ཡིན་པས་དེའི་ཕྱིར་སྐྱེ་བ་གཞན་དུ་སེམས་བསྐྱེད་མི་བརྗེད་པར་མངོན་དུ་འགྱུར་བའི་ཆེད་དུ་དེའི་གེགས་ནག་ཚོས་བཞི་ཚེ་འདིར་སྤོང་དགོས་པ་ཡིན་ཏེ༑ལས་སྒྲོན་ལས། འདི་ནི་སྐྱེ་བ་གཞན་དུའང་དྲན་དོན་དུ། ཇི་སྐད་བཤད་པའི་བསླབ་པ་ཡོངས་སུ་བསྲུང་། །ཞེས་གསུངས་ཏེ། ཇི་སྐད་བཤད་པ་ཞེས་པ་འོད་སྲུང་གིས་ཞུས་པའི་མདོ་ལས་ཇི་སྐད་བཤད་པའི་དག་ཆོས་བཞི་སྤོང་བ་དང་དཀར་ཆོས་བཞི་བསྟེན་པའོ། །དོན་འདི་ཉིད་ལ་། དོའི་ད་གོངས་པ་འཁྲུལ་མེད་ཡིན་ཏེ། དེ་ཉིད་ལས། འོད་སྲུང་བྱང་ཆུབ་སེམས་དཔའ་ཆོས་བཞི་དང་།ལྡན་པ་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ། བྱང་ཆུབ་ཀྱི་སྙིང་པོ་ལ་འཇུག་གི་བར་དུ་བར་མ་དོར་བརྗེད་པར་མི་འགྱུར་རོ་ཞེས་དཀར་ཆོས་བཞིའི་སྐབས་སུ་གསལ་བར་གསུངས་པས་ན་ཚེ་ཕྱི་མའི་དབང་དུ་བྱས་པར་ངེས་སོ། །འོན་ཀྱང་ཚེ་འདིར་ཡང་ནག་ཆོས་རྣམས་བསྟེན་ན་སེམས་བསྐྱེད་མཐུ་ཆུང་དུ་འགྲོའོ། །དེས་ན་སྨོན་སེམས་བཏང་བ་དང་སེམས་ཅན་བློས་སྤོང་བ་གཉིས་མ་གཏོགས་པའི་བསླབ་བྱ་དེ་དག་ལས་༢གོལ་བ་ནི་སེམས་བསྐྱེད་ཀྱི་གཏོང་རྒྱུ་མ་ཡིན་ཞིང༌། ཇི་སྲིད་འཇུག་པ་སེམས་བསྐྱེད་ཆོ་གས་མ་བཟུངགི་བར་བྱང་སྒོམ་དང་མི་ལྡན་པས་སྡོམ་པ་དང་འགལ་བའི་ལྟུང་བ་མེད་ཀྱང་བར་མའི་དགེ་བ་ཁས་བླངས་པའི་བསླབ་བྱ་དང་འགལ་བ་ཡོད་པས་ཉེས་སྤྱོད་དུ་འགྱུར་བ་སྟོབས་བཞིས་བཤགས་པར་བྱ་དགོས་ཤིང༌། བྱང་སྡོམ་ཐོབ་ནས་ནི་སྡོམ་པའི་བསླབ་བྱ་དང་འགལ་བའི་ལྟུང་བར་འགྱུར་བས་ལྟུང་བའི་ཕྱིར་བཅོས་ཇི་ལྟར་གསུངས་པ་ལྟར་བྱས་པས་ཆོག་ཅིང་འཇུག་སྡོམ་གྱི་བསླབ་བྱའི་ནང་དུ་འདུས་ཀྱི་དེ་ལས་ཟུར་དུ་མེད་ལ། འོན་ཀྱང་སེམས་བསྐྱེད་ལན་དྲུག་ལེན་པ་ནི་སྨོན་སེམས་ཀྱི་བསླབ་བྱ་ཐུན་མོང་མ་ཡིན་པ་ཡིན་པར་གསུངས་སོ། །འགའ་ཞིག་ནག་ཆོས་བཞི།སེམས་ཅན་བློས་སྤོང་། སངས་རྒྱས་སྒྲུབ་མི་ནུས་སྙམ་ནས་སེམས་བསྐྱེད་འདོར་བ་དང་དྲུག་པོ་གང་རུང་བྱུང་བ་འགྱོད་པས་མ་སླེབས་པར་ཐུན་ཚོད་འདས་ན་སྨོན་སེམས་གཏོང་ལ། ཐུན་ཚོད་ཀྱི་ནང་དུ་འགྱོད་པས་སླེབ་ན་དེ་དག་སེམས་བསྐྱེད་ཉམས་པའི་རྒྱུ་ཙམ་ཡིན་གྱི་གཏོང་རྒྱུ་མིན་ལ། སེམས་བསྐྱེད་ལན་དྲུག་ལེན་པ་ཚོགས་གཉིས་ལ་སློབ་པ་ཉམས་པ་ནི་ཐུན་ཚོད་ལས་འདས་ཀྱང་སེམས་བསྐྱེད་ཉམས་རྒྱུ་ཙམ་ཡིན་གྱི་གཏོང་རྒྱུ་མིན་ནོ། །གཏོང་རྒྱུ་བྱུང་ན་སྨོན་སེམས་ལེན་པའི་ཆོ་ག་སྐྱོར་དགོས་ལ་ཉམས་རྒྱུ་ཙམ་བྱུང་བ་ལ་ལེན་ཆོག་བསྐྱར་མི་དགོས་ཀྱི་བཤགས་པས་འདག་གོ་ཞེས་སྨྲ་ནའང་། མི་རིགས་ཏེ།སངས་རྒྱས་སྒྲུབ་མི་ནུས་སྙམ་ནས་སེམས་བསྐྱེད་དོར་ཡང་ཐུན་ཚོད་མ་འདས་པར་སེམས་བསྐྱེད་མི་གཏོང་བར་འདོད་པ་ནི་ཐུན་ཚོད་མ་འདས་གོང་དུ་སེམས་བསྐྱེད་བཏང་ཡང་སེམས་བསྐྱེད་མི་གཏོང་ཞེས་སྨྲས་པའི་དོན་དུ་སོང་བས་དངོས་སུ་འགལ་ལོ། །།དེས་ན་དེ་ལྟ་བུའི་སེམས་དེ་སྐྱེས་ན་དེ་མ་ཐག་ནས་གཏོང་བས་ཐུན་ཚོད་ལ་ལྟོས་གཏན་མི་དགོས་སོ༑༑གཞན་ཡང་གོང་ལྟར་འདོད་ན། བྱང་སྡོམ་ལྡན་པས་བཞད་གད་ཀྱིས་ཕྱིར་བརྫུན་ཅུང་ཟད་ཙམ་སྨྲས་པ་དང་སེམས་ཅན་ལ་གཡོ་སྒྱུ་ཅུང་ཟད་ཙམ་བྱས་པ་སོགས་ལའང་འགྱོད་པ་མེད་པར་ཐུན་ཚོད་འདས་ན་བྱང་སྡོམ་གཏོང་བར་འགྱུར་ཏེ། དེ་དག་གིས་སྨོན་སེམས་གཏོང་ལ་དེ་བཏང་ན་སྡོམ་པས་གཏོང་བར་བྱང་ས་དང་བསླབ་བཏུས་གཉིས་ནས་གསུངས་པའོ། །དེ་ལྟར་འདོད་ན་ནི་དེ་དག་ཀྱང་རྩ་ལྟུང་དུ་བཞག་དགོས་ན་དེ་འདྲ་གང་ནས་ཀྱང་མ་བཤད་པས་མི་འཐད་པར་གསུངས་སོ། །དེས་ན་ན་ག་ཆོས་བཞི་སེམས་བསྐྱེད་གཏོང་རྒྱུ་མིན་པར་གོང་དུ་བཤད་པ་ལྟར་འདོད་རིགས་སོ།༽འཇུག་སྡོམ་བླངས་ནས་དེའི་བསླབ་བྱ་ལ་སློབ་ཚུལ་བཤད་བ།གཉིས་པ་འཇུག་སྡོམ་བླངས་ནས་དེའིབསླབ་བྱ་ལ་སློབ་ཚུལ་བཤད་པ་ལ་གཉིས། སློབ་དགོས་་།པའི་ཚུལ། ཇི་ལྟར་སློབ་ཚུལ་ལོ། སློབ་དགོས་པའི་རྒྱལ།དང་པོ་ནི། དེ་ལྟར་རྒྱལ་སྲས་ཀྱི་སྤྱོད་པ་ལ་སློབ་པའི་རྟེན་གྱི་གཙོ་བོ་སྨོན་སེམས་ལ་བློ་ལེགས་པར་སྦྱངས་ནས་མྱོང་བ་ཅུང་ཟད་སྐྱེས་པ་ན་དེ་ཆོ་གས་བཟུང་ནས་སྨོན་པའི་བསླབ་བྱ་ལ་སློབ་པ་གཞིར་བཞག་ནས། ཕྱིན་དྲུག་སོགས་ཀྱི་བསླབ་བྱ་མཐའ་དག་ལ་བསླབ་དགོས་པའི་རྒྱུ་མཚན་བསླབ་པའི་ཕན་ཡོན་དང་མ་བསླབ་པའི་ཉེས་དམིགས་རྣམས་ཡང་ཡང་ཡིད་ལ་གོམས་པར་བྱས་ནས་བྱང་སེམས་ཀྱི་སྤྱོད་པ་རླབས་པོ་ཆེ་རྣམས་ལ་སློབ་འདོད་ཀྱི་སྤྲོ་ཤུགས་དྲག་པོ་སྐྱེས་པ་ན་། བྱང་སེམས་ཀྱི་སྡོམ་པ་ཆོ་གས་བླངས་ནས་ཕྱིན་ཆད་དེ་དང་འགལ་བའི་ལྟུང་བ་མཐའ་དག་ལ་མི་མཐུན་པར་བལྟས་ཏེ་དྲན་ཤེས་རྒྱུན་ཆགས་སུ་བསྟེན་ནས་འགོག་ཅིང་ཁྱད་པར་རྩ་ལྟུང་ལ་སྲོག་བསྡོས་བྱས་ཏེ་བསྲུང་བ་དང༌། བསླབ་བྱའི་གནས་མཐའ་དག་ལའང་ནན་ཏན་སྙིང་པོར་བྱས་ནས་བརྩོན་དགོས་ཏེ། སེམས་བསྐྱེད་དང་སྡོམ་པ་བླངས་ཀྱང་བསླབ་པ་ལ་ནན་ཏན་མི་སློབ་ན་རྫོགས་བྱང་ཐོབ་མི་སྲིད་པའི་ཕྱིར། དེ་ལྟར་འཕགས་པ་སྡོམ་པ་གསུམ་བསྟན་པ་ལས། འོད་སྲུང་རིགས་ཀྱི་བུའམ་རིགས་ཀྱི་བུ་མོ་བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པ་གང་ཞིག་ཆོས་དེ་དག་ཐོས་མ་ཐག་ཏུ་ནན་ཏན་གྱིས་མི་བསྒྲུབ་ན་དེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་ནུས་སོ། །དེ་ཅིའི་ཕྱིར་ཞེ་ན།འོད་སྲུང་ནན་ཏན་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འཐོབ་ཀྱི་ནན་ཏན་མེད་པས་ནི་མ་ཡིན་པའི་ཕྱིར་རོ་ཞེས་སོགས་རྒྱ་ཆེར་གསུངས་པའི་ཕྱིར་རོ། །འདིར་ནན་ཏན་ཞེས་པ་ནི་བསླབ་པ་ལ་སློབ་པ་ལ་ནན་ཏན་སྙིང་པོར་བྱེད་པའོ། །གལ་ཏེ་བྱང་སྡོམ་བཟུང་ནས་དེའི་བསླབ་བྱ་ཉམས་སུ་ལེན་པ་ནི་ཕ་རོལ་དུ་ཕྱིན་པའི་ཐེག་པ་ལ་འཇུག་ན་ཡིན་གྱི་གསང་སྔགས་ཀྱི་སྒོ་ནས་འཇུག་པ་ལ་མི་དགོས་པས་བྱང་སེམས་ཐམས་ཅད་ཀྱི་ལམ་མིན་ནོ་སྙམ་ན། འདི་ནི་སྔགས་ཀྱི་རྩ་བ་འབྱིན་པའི་ལོག་རྟོག་སྟེ།རྒྱུད་རྡོ་རྗེ་རྩེ་མོ་སོགས་སུ། བྱང་ཆུབ་སེམས་ནི་བླ་ན་མེད། །དམ་པ་བདག་གིས་བསྐྱེད་པར་བགྱི། །ཚུལ་ཁྲིམས་ཀྱི་ནི་བསླབ་པ་དང་། །ཞེས་སོགས་སྔགས་སྡོམ་འཛིན་པ་ན་སེམས་བསྐྱེད་ནས་ཚུལ་ཁྲིམས་གསུམ་ལ་སློབ་པར་ཁས་ལེན་པ་དང་སྦྲེལ་ནས་རིགས་ལྔའི་སྡོམ་པ་འཛིན་དགོས་པར་གསུངས་པ་དང༌། དཀྱིལ་ཆོག་ཚད་ལྡན་དུ་མར་ཡང་ཐུན་མོང་དང་ཐུན་མོང་མིན་པའི་སྡོམ་པ་གཉིས་འཛིན་དགོས་པར་གསུངས་པའི་ཐུན་མོང་བ་ནི་བྱང་སྡོམ་ཡིན་པའི་ཕྱིར་དང༌། སེམས་བསྐྱེད་ནས་བྱང་སེམས་ཀྱི་བསླབ་པ་བཟུང་སྟེ་ཁས་བླངས་པ་ལྟར་ཚུལ་ཁྲིམས་གསུམ་དང་ཕྱིན་དྲུག་སློབ་པ་ལས་གཞན་པའི་༣ལམ་ཕར་ཕྱིན་ཐེག་པ་ལའང་མེད་ཅིང་ཚུལ་དེ་ནི་སྔགས་ཀྱི་རྒྱུད་སྡེ་བཞི་གང་གི་སྒོར་འཇུག་ཀྱང་ངེས་པར་དགོས་པའི་ཕྱིར་སེམས་བསྐྱེད་དང་ཕྱིན་དྲུག་གི་ལམ་ནི་རྡོ་རྗེ་ཐེག་པ་དང་ཕར་ཕྱིན་ཐེག་པ་གཉིས་ཀའི་ལམ་ཐུན་མོང་བ་ཡིན་པས་སྔགོས་ཀྱི་ཐེག་པ་བདག་གིས་རྣམ་པ་ཐམས་ཅད་དུ་འདོར་དུ་མི་རུང་ངོ༌། །དེ་ལྟར་ཡང་འཇམ་དཔལ་རྩ་རྒྱུད་ལས། ཆོས་གསུམ་དང་ལྡན་ན་སྔགས་ཀྱི་སྤྱོད་པ་ཡོངས་སུ་རྫོགས་པར་འགྱུར་ཏེ། གསུམ་པོ་གང་ཞེ་ན། སེམས་ཅན་ཐམས་ཅད་ཡོངས་སུ་མི་གཏོང་བ་ཉིད་དང་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་བསྲུང་པ་དང་རང་གི་སྔགས་ཡོངས་སུ་མི་གཏོང་བ་ཉིད་དོ། །ཞེས་དང༌། རྩེ་མོ་ལས། ཕ་རོལ་ཕྱིན་དྲུག་སྤྱོད་པ་ལ། །གོ་རིམ་བཞིན་དུ་བསླབ་པར་བྱ།།སེམས་ཅན་གྱི་ནི་དོན་ལྡན་པས། །བྱང་ཆུབ་སེམས་དཔའི་སྤྱོད་པ་སྤྱད། ཅེས་གསུངས་ལ་དེ་བཞིན་དུ་རྒྱུད་གཞན་དུ་མ་ལས་ཀྱང་གསུངས་སོ། །དེས་ན་ཐེག་པ་དེ་གཉིས་ལ་གནང་བཀག་མི་འདྲ་བ་འགའ་རེ་ཡོད་ཀྱང་ཕལ་ཆེར་མཐུན་པ་ཡིན་པས་དེ་གཉིས་ཕན་ཚུན་ཚ་གྲང་ལྟར། འགལ་བར་མི་འཛིན་པར་དེ་གཉིས་གང་གི་སྒོར་འཇུག་ཀྱང་སྡོམ་པ་འདི་ངེས་པར་གཟུང་དགོས་པར་ཤེས་པར་བྱའོ།། ཇི་ལྟར་སློབ་ཚུལ།གཉིས་པ་ཇི་ལྟར་སློབ་ཚུལ་ལ་གསུམ།༡བླང་བྱའི་ཚུལ་ཁྲིམས།བླང་བྱའི་ཚུལ་ཁྲིམས། སྡོམ་པ་ལེན་ཚུལ། བླངས་ནས་ཇི་ལྟར་བསྲུང་ཚུལ་ལོ།།དང་པོ་ལ་གསུམ་ལས། དང་པོ་དབྱེ་བ་ལའང༌། རྟེན་གྱི་སྒོ་ནས་དབྱེ་ན། བྱིམ་པའི་རྟེན་ཅན་གྱི་བྱང་ཆུབ་སེམས་དཔའི་ཚུལ་ཁྲིམས་དང༌། རབ་བྱུང་གི་རྟེན་གྱི་བྱང་ཆུབ་སེམས་དཔའི་ཚུལ་ཁྲིམས་གཉིས་ཡོད་ལ། ངོ་བོའི་སྒོ་ནས་དབྱེ་ན། སྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ཡོད་ལ་བསྲུང་བྱའི་ཚུལ་ཁྲིམས་ཐམས་ཅད་ཀྱང་གསུམ་པོའདིར་འདུས་སོ། །དེའི་ཕྱིར་དེ་གསུམ་དུ་གྲངས་ངེས་ཏེ། བྱང་སེམས་ཀྱི་བྱ་བ་མཐའ་དག་ནི་རང་དང་གཞན་གྱི་རྒྱུད་སྨིན་པར་བྱེད་པ་གཉིས་སུ་ངེས་ལ། དེ་ཡང་རང་རྒྱུད་སྨིན་བྱེད་ལ་ཉེས་སྤྱོད་སྤོང་བ་དང་ལེགས་སྤྱོད་བསྡུ་བ་གཉིས་སུ་ངེས་པའི་ཕྱིར་དེའི་དབང་དུ་བྱས་ནས་ཚུལ་ཁྲིམས་དང་པོ་གཉིས་བཞག་ལ། གཞན་རྒྱུད་སྨིན་བྱེད་ཀྱི་དབང་དུ་བྱས་ནས་ཚུལ་ཁྲིམས་ཕྱི་མ་བཞག་པའི་ཕྱིར་རོ།།དེ་གསུམ་གྱི་གོ་རིམ་ཡང་དེ་ལྟར་ངེས་ཏེ། ཉན་ཐོས་དང་ཐུན་མོང་བ་སྡོམ་པའི་ཚུལ་ཁྲིམས་ནི་ཚུལ་ཁྲིམས་ཕྱི་མ་གཉིས་ཀྱི་གཞི་རྟེན་ཡིན་ཞིང་། མདོ་ལས་བདག་མ་གྲོལ་བས་གཞན་དགྲོལ་བར་མི་རིགས་བདག་མ་ཞི་བས་གཞན་ཞི་བར་མི་འགྱུར་ཞེས་གསུངས་པ་ལྟར་རང་རྒྱུད་ལ་ཉེས་སྤྱོད་སྡོམ་པ་དང་དགེ་བ་སྡུད་པ་དང་པོར་མ་བྱས་པར་སེམས་ཅན་གྱི་དོན་ཕུན་སུམ་ཚོགས་པ་བྱེད་མི་ནུས་པའི་ཕྱིར་རོ། །གཉིས་པ་ཚུལ་ཁྲིམས་གསུམ་གྱི་རང་བཞིན་ལ་གསུམ་ལས། སྡོམ་པའི་ཚུལ་ཁྲིམས་ཀྱི་རང་བཞིན་ནི། །བྱང་སེམས་རབ་བྱུང་གི་རྒྱུད་ཀྱི་ཐེག་ཆེན་སེམས་བསྐྱེད་ཀྱིས་ཡང་དག་པར་ཟིན་པའི་རབ་བྱུང་སྡེ་ལྔའི་༌་སྡོམ་པ་གང་རུང་དང༌། བྱང་སྡོམ་ལྡན་པའི་ཁྱིམ་པ་ཡིན་ན་དེའི་རྒྱུད་ཀྱི་དགེ་བསྙེན་ཕ་མའི་སྡོམ་པ་གང་རུང་དང༌། ལྷ་ལྟ་བུ་སོ་ཐར་གྱི་རྟེན་དུ་མི་རུང་བའི་བྱང་སྡོམ་ལྡན་པ་ཡིན་ན་དེའི་རྒྱུད་ཀྱི་མི་དགེ་བཅུ་སྤོང་ངམ་ལུས་ངག་གི་མི་དགེ་བ་བདུན་སྤོང་བ་ལྟ་བུ་རང་བཞིན་གྱི་ཁ་ན་མ་ཐོ་བ་སྤོང་བའི་ཚུལ་ཁྲིམས་སོ་ཐར་དང་ཐུན་མོང་དུ་གྱུར་པ་རྣམས་སོ། །རྒྱུ་མཚན་དེ་ལྟ་བུ་རྣམས་ལ་དགོངས་ནས། ལམ་སྒྲོན་ལས། སོ་སོར་ཐར་པ་རིས་བདུན་གྱི། །རྟག་ཏུ་སྔོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་གསུངས། འོན་ཀྱང་བྱང་སྡོམ་གྱི་རྟེན་དུ་སོ་ཐར་རིས་བདུན་ངེས་པར་དགོས་པ་དང་བྱང་སྡོམ་དང་སོར་སྡོམ་རྣམ་པ་ཀུན་ཏུ་མི་འགལ་བར་འདོད་པ་ནི་མིན་ཏེ། དེ་ལྟར་ཡིན་ན་ལུང་རིགས་དང་འགལ་བའི་སྐྱོན་ཡོད་པའི་ཕྱིར་ཏེ་འོག་ཏུ་འཆད་དོ། །དེས་ན་ལུང་དེའི་དོན་ཇོ་བོ་ཉིད་ཀྱིས་མཛད་པའི་གཞུང་དེའི་འགྲེལ་བའི་མཚམས་སྦྱོར་དུ། ད་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་བསྟན་པར་འདོད་ནས་ཞེས་གསུངས་པ་ལྟར་ལས་དང་པོ་བ་ལ་སོ་ཐར་རིས་བདུན་གང་རུང་ཅིག་མེད་ན་བྱང་སེམས་ཀྱི་སྡོམ་པ་ཙམ་དང་དེ་ཁྱད་པར་བ་གཉིས་སུ་ཕྱེ་བའི་ནང་ནས་ཁྱད་པར་ཅན་སྐྱེ་བའི་སྐལ་བ་མེད་ཅེས་བསྟན་ནས་བྱང་སྡོམ་སྐྱེ་བའི་རྟེན་ཁྱད་པར་ཅན་ངོས་འཛིན་པ་ཡིན་གྱི་རྟེན་ཙམ་ངོས་འཛིན་པ་མིན་ལ་དེ་བཞིན་དུ་སོ་ཐར་དང་ཐུན་མོང་བ་རང་བཞིན་གྱི་༌ཁ་ན་མ་ཐོ་སྤོང་བ་མེད་ན་བྱང་སྡོམ་ཙམ་ཡང་སྐྱེ་བའི་སྐལ་བ་མེད་ཅེས་སྟོན་པའང་ཡིན་གྱི་རིས་བདུན་༌མཚན་ཉིད་པ་ཅིག་མེད་ན་བྱང་སྡོམ་མི་སྐྱེ་བར་སྟོན་པ་མིན་ནོ། །དོན་འདི་ལ་སྔོན་དུས་སུ་ལུགས་གཉིས་བྱུང་བར་གསུངས་ཏེ། བྱང་སྡོམ་སྐྱེ་བ་དང་གནས་པ་ལ་སོ་ཐར་རྟེན་དུ་དགོས་པར་བཞེད་པ་རྟེན་ཅན་པ་དང༌། སོ་ཐར་གང་ཡིན་ཉན་ཐོས་ཀྱི་ཡིན་པར་བཟུང་ནས་བྱང་སྡོམ་གྱི་གེགས་སུ་འདོད་པའི་རྟེན་མེད་པ་གཉིས་བྱུང་ལ། རྟེན་ཅན་པ་དག་འདི་སྐད་སྨྲ་སྟེ་བྱང་ཆུབ་སེམས་དཔའི་སོ་སོར་ཐར་པ་ཞེས་གསུངས་པས་ཐེག་པ་ཆེ་ཆུང་གཉིས་ཀའི་སོ་ཐར་རིས་བདུན་བདུན་ཡོད་ལ་གཞན་ལ་གནོད་པ་ལས་ལོག་པའི་སོ་ཐར་རིས་བདུན་སྤྱི་ཙམ་པ་ཞིག་རྟེན་དུ་དགོས་ཏེ་ཕན་འདོགས་པ་ལ་བནོད་པ་ལས་ལོག་པས་ཁྱབ་པས་སོ་ཞེས་སོགས་ཟེར། འོན་ཀྱང་དེ་མི་རིགས་ཏེ། སོ་ཐར་རིས་བདུན་གང་རུང་བྱུངསྡོམ་སྐྱེ་བའི་རྟེན་དུ་ངེས་བར་དགོས་ན་བྱང་། མ་སྐྱེ་བའི་ལྷ་མི་སྲིད་པར་ཐལ་བ་དང་། གནས་པའི་རྟེན་དུ་དགོས་པ་དང་ཤི་འཕོས་པས་ཀྱང་མི་གཏོང་བའི་རྒྱུན་ཆབཔ་ཡིན་ན་ལྷ་དང་དུད་འགྲོའི་དགེ་སློང་སོགས་ཀྱང་སྲིད་པར་ཐལ་བའི་སྐྱོན་ཡོད་པའི་ཕྱིར་རོ། །དེས་ན་བྱང་སྡོམ་སྐྱེ་བ་སོགས་ཀྱི་རྟེན་དུ་སོ་ཐར་རིས་བདུན་དགོས་པར་མ་ངེས་ཏེ། བྱང་ས་ལས། དེའི་ཕྱིར་སོ་སོ་ཐར་པའི་སྡོམ་པ་གཞན་དང་ལྡན་པ་འདིས་ཞེས་སོགས་ཀྱི་ལུང་གིས། སོ་ཐར་རིས་བདུན་གང་རུང་དང་ལྡན་པའི་ལེན་པ་པོ་ནི་མཆོག་ཡིན་ཞིང་དེ་ལ་སྲོག་གཅོད་སྤོང་བ་ལྟ་བུའང་དེའི་ནང་དུ་འདུས་པས་དེ་སྤོང་བ་ཁས་ལེན་པ་ཟུར་དུ་མི་དགོས་ལ། སོར་སྡོམ་དང་མི་ལྡན་ན་སྔོན་དུ་སྲོག་གཅོད་སྤོང་བར་ཁས་བླངས་ཏེ་དེ་ནས་བྱང་སྡོམ་སྦྱིན་དགོས་ཀྱི། དེ་ཙམ་ལས་ཀྱང་ལྡོག་འདོད་མེད་པ་ལ་བྱང་སྡོམ་མི་སྐྱེ་བས་ཞེས་གསལ་བར་གསུངས་པས་ན་སོ་ཐར་རིས་བདུན་གང་རུང་བྱང་སྡོམ་གྱི་རྟེན་དུ་ངེས་པར་དགོས་པ་བྱང་སའི་ལུགས་མ་ཡིན་པར་གྲུབ་ལ། བྱང་སའི་རྗེས་སུ་འབྲང་ནས་བྱང་སྡོམ་གྱི་རྣམ་གཞག་འཆད་པའི་ཐུབ་པ་དགོངས་རྒྱན་ལས་ཀྱང་སོ་ཐར་རིས་བདུན་གང་རུང་སྔོན་དུ་མ་སོང་ན་བྱང་སྡོམ་མི་སྐྱེ་ཟེར་བ་ཐེག་པ་ཆེན་པོ་ལ་ཡོངས་སུ་ངལ་བ་མ་བྱས་པ་ཡིན་པ་སོགས་གསུངས་ལ། །དགེ་བཤེས་ཤ་ར་བའི་ལམ་རིམ་དུ་ཡང་། བྱང་ས་ལས་སྦོམ་པའི་ཚུལ་ཁྲིམས་སོ་ཐར་རིས་བདུན་ཡིན་པར་གསུངས་ཀྱི་དེ་སྔོན་དུ་མ་སོང་བ་ལ་བྱང་ཆུབ་སེམས་དཔའི་སྡོམ་པ་མི་སྐྱེ་བར་གསུངས་པ་མེད་དོ༑༑གལ་ཏེ་མི་སྐྱེ་ན། སྨོན་སེམས་མེད་ན་སྡོམ་པ་མི་སྐྱེ་བས་བྱང་ཆུབ་སེམས་དཔའ་ཡིན་ནམ་བྱང་ཆུབ་ཏུ་སྨོན་ལམ་བཏབ་བམ་ཞེས་གསུངས་པ་བཞིན་དུ། སོ་སོ་ཐར་བ་དང་ལྡན་ནམ་ཞེས་ཀྱང་གསུངས་རིགས་ཏེ་དེ་མེད་ན་མི་སྐྱེ་བར་མཚུངས་པའི་ཕྱིར་ཞེས་སོགས་གསུངས་པས་ན་འཕགས་པ་ཐོགས་མེད་ཀྱི་ལུགས་ལ་བྱང་སྡོམ་གྱི་རྟེན་དུ་རིས་བདུན་ངེས་པར་སྔོན་དུ་འགྲོ་དགོས་པས་མ་ཁྱབ་པར་ངེས་སོ། །རྟེན་མེད་བདག་ཀྱང་འདི་སྐད་ཟེར་ཏེ། རང་དོན་ཡིད་བྱེད་ཀྱི་བསམ་པ་མ་ལོག་ན་བྱང་སྡོམ་མི་སྐྱེ་ལ།བྱང་སེམས་ཀྱི་སྡོམ་ལྡན་ལ་བསམ་པ་དེ་སྐྱེས་ན་བྱང་སྡོམ་གཏོང་བའི་ཕྱིར་སོར་སྡོམ་ནི་བྱངསྡོམ་མ་སྐྱེས་པ་སྐྱེ་བའི་གེགས་ཀྱང་ཡིན་ལ་སྐྱེས་ཟིན་གནས་པའི་གེགས་ཀྱང་ཡིན་ནོ་ཞེས་འཆད་དོ། །དེ་ནི་སོར་སྡོམ་དང་ཐེག་དམ་གྱི་བསམ་པ་གཉིས་སོ་སོར་མ་ཕྱེད་པའི་འཁྲུལ་བ་སྟེ། ལུས་ངག་གི་ཉེས་སྤྱོད་སྤོང་བའི་སེམས་པ་རང་དོན་ཡིད་བྱེད་དང་དོན་གཅིག་པར་བཟུང་བས་སོ། །དེས་ན་བྱང་སྡོམ་སྐྱེ་བ་ལ་ཐེག་དམན་གྱི་བསམ་པ་བཏང་བ་དགོས་ཀྱང་སོ་ཐར་བཏང་བ་མི་དགོས་ལ། བྱང་སྡོམ་ལྡན་པས་ཐེག་དམན་གྱི་བསམ་པ་བསྐྱེད་ན་ཐེག་ཆེན་ལས་ཉམས་ནའང་སོ་ཐར་མི་གཏོང་སྟེ་དེ་དེའི་གཏོང་རྒྱུ་མིན་པའི་ཕྱིར་དང་སོ་ཐར་ཐེག་པ་ཆེ་ཆུང་གཉིས་ཀའི་ཐུན་མོང་བ་ཡིན་པའི་ཕྱིར་རོ། །དེར་མ་ཟད་དགེ་སློང་གི་སྡོམ་པ་སྔགས་སྡོམ་སྐྱེ་བའི་རྟེན་མཆོག་ཏུ་གྱུར་པ་ཡིན་པ་སོགས་དུས་འཁོར་རྩ་རྒྱུད་ལས་གསུངས་པས་སྡོམ་པ་གོང་མ་ལ་གནས་པར་རློམ་ནས་འོག་མ་འདོར་བར་བྱེད་པ་ནི་བསྟན་པའི་རྩ་བ་གཅོད་བྱེད་ཀྱི་ལོག་རྟོག་ཤིན་ཏུ་ཆེ་བ་ཡིན་ལ། འདི་ལྟ་བུའི་ལོག་རྟོག་འབྱུང་བ་བཟློག་པའི་ཕྱིར་དུ་འཕགས་པ་སྡོམ་པ་གསུམ་བསྟན་པའི་མདོ་ལས། དེས་ཇི་སྐད་དུ་བསྟན་པའི་སོ་སོར་ཐར་པ་དང་མཐུན་པར་བྱའོ། །འོད་སྲུངས་གང་དག་སོ་སོར་ཐར་པ་དང་མི་མཐུན་པར་བྱ་བར་སེམས་པ་དེ་དག་ནིསངས་རྒྱས་ཀྱི་སྟོབས་དང་མི་འཇིགས་པ་དང་མི་མཐུན་པར་བྱ་བར་སེམས་པའོ། །ཞེས་སོགས་དེའི་ཉེས་དམིགས་བཅས་གསུངས་པ་དང༌།དཔུང་བཟང་གིས་ཞུས་པ་ལས་ཀྱང་། ཇི་ལྟར་ལོ་ཐོག་ཐམས་ཅད་ས་ལ་ནི། ཞེས་སོགས་དང༌།རྒྱལ་བ་ངས་གསུངས་སོ་སོར་ཐར་པ་ཡི། །ཞེས་སོགས་གསུངས་ཏེ་འདི་དག་རྒྱས་པར་བྱང་སའི་ཚུལ་ཁྲིམས་ལེའུའི་རྣམ་བཤད་ལས་ཤེས་པར་བྱའོ། །འགའ་ཞིག་གིས་བྱང་སྡོམ་ལ་ཉེས་སྤྱོད་སྡོམ་པའི་ཚུལ་ཁྲིམས་སོགས་གསུམ་དུ་དབྱེར་ཡོད་པར་འདོད་ནའང་མི་ལེགས་ཏེ། བྱང་སྡོམ་ལེན་དུས་ཚུལ་ཁྲིམས་གསུམ་ལ་སློབ་པར་ཁས་བླངས་པའི་སྒོ་ནས་ལེན་པ་ཡིན་ཀྱང་ཚུལ་ཁྲིམས་གསུམ་རེ་རེ་ནས་བྱང་སྡོམ་དུ་འཇོག་མི་རིགས་པའི་ཕྱིར། སྡོམ་པའི་ཚུལ་ཁྲིམས་ཉིད་བྱང་སྡོམ་ཡིན་མོད་སྙམ་ན་མིན་ཏེ། དེ་ལྟ་ན་དགེ་སློང་བྱང་སྡོམ་ལྡན་པའི་རྒྱུད་ཀྱི་སྡོམ་པའི་ཚུལ་ཁྲིམས་ཉིད་བྱང་སྡོམ་ཡིན་དགོས་པ་ལས་དེ་མ་ཡིན་པའི་ཕྱིར་ཏེ་དེ་ཉིད་སོ་སོ་ཐར་པའི་ཚུལ་ཁྲིམས་ཡིན་པའི་ཕྱིར། འོན་ཀྱང་སྡོམ་པའི་ཚུལ་ཁྲིམས་གང་ཡིན་སོ་ཐར་དུ་འཇོག་མི་རུང་སྟེ་ལྷའི་རྟེན་ཅན་གྱི་བྱང་སེམས་ཀྱི་རྒྱུད་ཀྱི་སྡོམ་པའི་ཚུལ་ཁྲིམས་ཡོད་པས་སོ། །།དེས་ན་སོ་སོ་ཐར་པའི་བཅས་པ་རྣམས་ནི་བྱང་ཆུབ་སེམས་དཔའི་སྡོམ་ལྡན་རབ་ཏུ་བྱུང་བའི་བསླབ་བྱའི་ཕྱོགས་གཅིག་ཡིན་པས་བྱང་ཆུབ་སེམས་དཔའི་བསླབ་བྱ་ལས་ཟུར་ན་ཡོད་པ་མ་ཡིན་ལ། ཚུལ་ཁྲིམས་གསུམ་གྱི་ནང་ནས་ཀྱང་སྡོམ་པའི་ཚུལ་ཁྲིམས་སོ་ཐར་གྱི་བཅས་པ་དངོས་སམ་དེ་དང་ཐུན་མོང་བ་ལ་འཇུག་ལྡོག་བྱེད་པ་ཉིད་བྱང་ཆུབ་སེམས་དཔའ་ལ་ཐོག་མར་གལ་ཆེ་སྟེ་བསྲུངས་ན་གཞན་དག་ཀྱང་བསྲུངས་པར་འགྱུར་ལ་དེ་མ་བསྲུངས་ན་གཞན་དག་ཀྱང་མ་བསྲུངས་པར་འགྱུར་བས་བྱང་སེམས་ཀྱི་སྡོམ་པའི་ཚུལ་ཁྲིམས་ཉམས་ན་སྡོམ་པ་ཐམས་ཅད་ཉམས་པ་ཡིན་པར་བསྡུ་བ་ལས་གསུངས་སོ། །དགེ་བ་ཆོས་སྡུད་ཀྱི་ཚུལ་ཁྲིམས་ཀྱི་རང་བཞིན་ནི། མདོར་ན་བྱང་སེམས་ཀྱི་སྡོམ་པ་ཡང་དག་པར་བླངས་པའི་འོག་ཏུ་དེའི་རྒྱུད་ཀྱི་ཐེག་པ་ཆེན་པོའི་སེམས་བསྐྱེད་ཀྱིས་ཡང་དག་པར་ཟིན་པའི་སྒོ་ནས་ཐར་ཕྱིན་དྲུག་ལ་སོགས་པ་སྒོ་གསུམ་གྱིས་དགེ་བ་བསགས་པ་གང་ཅི་ཡང་རུང་བ་དེ་དག་ཐམས་ཅད་དོ།།སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་རང་བཞིན་ནི། མདོར་བསྡུ་ན་རྣམ་པ་བཅུ་གཅིག་ཏུ་རིག་པར་བྱ་སྟེ། བྱང་སྡོམ་ཡང་དག་པར་ཐོབ་ནས་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་གྲོགས་བྱ་དགོས་པ་དང་ཐབས་ལ་རྨོངས་པ་དང་ཕན་འདོགས་པ་དང་འཇིགས་པས་ཉེན་པ་དང་མྱ་ངན་གྱིས་གཟིར་པ་དང་ཡོ་བྱད་ཀྱིས་ཕོངས་པ་དང་གནའ་འཆའ་བར་འདོད་པ་དང་བློ་མཐུན་པར་འདོད་པ་དང་ཡང་དག་པར་ཞུགས་པ་དང་། ལོག་པར་ཞུགས་པ་དང་རྫུ་འཕྲུལ་གྱིས་གདུལ་བར་བྱ་བ་རྣམས་ཀྱི་དོན་ཇི་ལྟར་རིགས་པ་བསྒྲུབ་པའོ།།གསུམ་པ་ཕུན་སུམ་ཚོགས་པའི་རྒྱུ་ནི། དུས་གསུམ་གྱི་འདོད་པ་ལ་མི་ལྟ་བ་སོགས་དང་ཕྱིན་དྲུག་གི་མི་མཐུན་ཕྱོགས་དང་དུ་མི་ལེན་པ་དང་གཞན་གྱི་བྱ་བ་བྱེད་པའི་གྲོགས་བྱེད་པ་སྡུག་བསྔལ་བའི་གྲོགས་བྱེད་པ་སོགས་གསུམ་ནི་རིམ་པར་ཚུལ་ཁྲིམས་གསུམ་ཕུན་སུམ་ཚོགས་པར་བྱེད་པའི་རྒྱུ་ཡིན་ནོ། །དེ་ཡང་བྱང་སེམས་དེའི་རྒྱུད་ལ་སྡོམ་པའི་ཚུལ་ཁྲིམས་དང་སེམས་ཅན་དོན་བྱེད་ཀྱི་ཚུལ་ཁྲིམས་གཉིས་དང་ལྡན་ན་དུས་དེའི་ཚེ་དངོས་སུ་སྤང་བྱ་སྡོམ་པའི་སེམས་པ་དང་བྱ་བ་བྱེད་པའི་གྲོགས་བྱེད་པ་སོགས་སེམས་ཅན་གྱི་དོན་དངོས་སུ་བྱེད་པའི་སེམས་པ་ཡོད་མི་དགོས་ཏེ། སེམས་གཞན་དུ་གཡེངས་པ་དང་གཉིད་ལོག་པའི་ཚེ་ཡང་ཚུལ་ཁྲིམས་དེ་གཉིས་ཡོད་པར་དངོས་སུ་བྱང་ཆུབ་གཞུང་ལམ་ལས་དངོས་སུ་གསུངས་པའི་ཕྱིར། དེས་མཚོན་ནས་བྱང་ཆུབ་ཀྱི་སེམས་མ་ཉམས་པར་རྒྱུད་ལ་ལྡན་བཞིན་པའི་ཚེ་ཡང་སེམས་ཅན་དོན་དུ་རྣམ་མཁྱེན་དོན་གཉེར་གྱི་དྲན་འདུན་དུ་རེ་བ་དངོས་སུ་ཡོད་མི་དགོས་ཏེ། དེ་ལྟ་ན་འོག་ནས་འཆད་པའི་རྩ་ལྟུང་འབྱུང་དོན་མེད་པའི་ཕྱིར་རོ།།༢སྡོམ་པ་ལེན་ཚུལ།གཉིས་པ་སྡོམ་པ་ལེན་ཚུལ་ནི། ཇོ་བོས་སེམས་བསྐྱེད་དང་སྡོམ་པའི་ཆོ་ག་སོ་སོར་མཛད་ལ་དེ་ཡང་ཤིང་རྟ་ཆེན་པོ་ཀླུ་སྒྲུབ་ཐོགས་མེད་གཉིས་དང་རྒྱལ་སྲས་ཞི་བའི་ལྷ་དང་གསུམ་ཀའི་ལུགས་ཡིན་པར་ལམ་སྒྲོན་འགྲེལ་པར་གསུངས་པས་ན་ཀླུ་ཐོགས་གཉིས་སྡོམ་པ་ལེན་པའི་ཆོ་ག་ལ་དོན་ལ་ཁྱད་པར་མེད་དོ། །ལུགས་དེ་གཉིས་ལ་དབུ་མ་ལུགས་དང་སེམས་ཙམ་ལུགས་ཀྱི་ཐ་སྙད་མཛད་པ་སོགས་མི་འཐད་པར་དགེ་བཤེས་ཤ་ར་བའི་ལམ་རིམ་དུ་བཤད་དོ། དེ་ཉིད་ལས། ལྟ་བ་ཐ་དད་པས་ཀྱང་ཁྱད་པར་དེ་དག་སྒྲུབ་པར་མི་ནུས་པས་དབུ་མ་པ་དང་སེམས་ཙམ་གྱི་སེམས་བསྐྱེད་པ་གཉིས་མི་མཐུན་པར་འདོད་པ་གཞུང་གི་དགོངས་པ་མ་ཡིན་ནོ། །ཞེས་དང་འཕགས་པ་ཐོགས་མེད་ཀྱིས་གསུངས་པའི་ཆོ་ག་སེམས་ཙམ་ཁོ་ནའི་ལུགས་སུ་ངེས་ན་དབུ་མ་པས་དེ་མི་བྱེད་པར་འགྱུར་ན། ཇོ་བོ་རྗེ་དབུ་མ་པ་ཡིན་ཡང་ཆོ་ག་དེའི་ལུགས་སུ་མཛད་པ་དང་། སློབ་དཔོན་ཀ་མ་ལ་ཤི་ལས་སྒོམ་རིམ་བར་པ་ལས་ཚུལ་ཁྲིམས་ལེའུ་ལས་བསྟན་པའི་ཆོ་གས་སེམས་བསྐྱེད་པར་བཤད་པས་ལུགས་ངེས་པ་མེད་པར་གསལ་ལོ། །ཞེས་གསུངས།གཞན་ཡང་སློབ་དཔོན་བྱང་ཆུབ་བཟང་པོ་དང་མཁས་པ་ཆེན་པོ་ཨ་བྱཱ་ཀ་རས་ཤིང་རྟ་ཆེན་པོ་གཉིས་ཀྱི་ལུགས་བསྲེས་ནས་མཛད་པ་དང་། གཞན་དག་དབུ་མ་ལུགས་ཀྱི་ཕྱོགས་སུ་འདོད་པའི་སློབ་དཔོན་ཇོ་ཏ་རིས་ཀྱང་སྨོན་སེམས་དང་སྡོམ་པ་བཟུང་བའི་རིམ་པ་གཉིས་མཛད་ལ། མདོ་ཀུན་བཏུས་ཀྱི་འགྲེལ་པ་དང་སྤྱོད་འཇུག་གི་འགྲེལ་བར་ནག་པོ་བས་ཀྱང་སྨོན་འཇུག་གི་ཆོ་ག་སོ་སོ་པའི་རྣམ་གཞག་མཛད་པ་ལྟར་བཀའ་གདམས་གོང་མའི་བཤེས་གཉེན་རྣམ་པ་ཕྱག་ལེན་ལ་སྨོན་སེམས་ཆོ་གས་སྔོན་དུ་བླངས་ནས་བརྟན་པར་བྱས་ཏེ་ཕྱིས་སྡོམ་པའི་ཆོ་ག་མཛད་པ་ནི་སྡོམ་པ་བརྟན་པར་འགྱུར་བའི་ཐབས་བཟང་པོ་བླ་མེད་ཡིན་པར་རྗེ་རིན་པོ་ཆེ་ཙོང་ཁ་པས་གསུངས་སོ། །དེ་ནས་བྱང་སྡོམ་མམ་འཇུག་སྡོམ་ལེན་པ་ལ། སོ་ཐར་དང་སྔགས་ཀྱི་སྡོམ་པ་གཉིས་བླ་མ་མེད་པར་བླངས་ཐབས་མེད་ནའང་དེ་དག་དང་མི་འདྲ་བར་འདིར་བླ་མ་ཡོད་པའི་ཆོ་ག་དང་མེད་པའི་ཆོ་ག་གཉིས་གསུངས་པ་ལས།དང་པོ་ནི། སྡོམ་པ་ལེན་པར་འདོད་པའི་བྱང་སེམས་ཀྱིས་བྱང་ཆུབ་སེམས་དཔའི་སྡེ་སྣོད་ཕལ་ཆེན་དང༌། སྡེ་སྣོད་ཀྱི་མ་མོ་བྱང་ས་དང༌། དེ་ཙམ་མ་ནུས་ན་མ་མོ་བསྡུས་པ་བྱང་སའི་ཚུལ་ཁྲིམས་ལེའུ་ཙམ་རེ་ངེས་པར་མཉན་ནས་བསྲུང་ནུས་མི་ནུས་ལེགས་པར་བརྟགས་ནས་སྤྱོད་པ་ལ་སློབ་པར་ནུས་ན་བྱང་སྡོམ་བླང་བར་བྱ་ཞིང་མི་ནུས་ན་བླང་བར་མི་བྱ་བའི་ཚུལ་ནི། རྒྱལ་པོ་ལ་གདམས་པའི་མདོ་ལས། རྒྱལ་པོ་ཆེན་པོ་ཁྱོད་ནི་འདི་ལྟར་བྱ་བ་མང་བ་བྱེད་པ་མང་བས་ཉིན་མཚན་དུ་སྦྱིན་པ་ནས་ཤེས་རབ་ཀྱི་བར་ལ་སློབ་པར་མི་ནུས་ཏེ། དེ་བས་ན་རྒྱལ་པོ་ཆེན་པོ་ཁྱོད་ཡང་དག་པར་རྫོགས་པའི་བྱང་ཆུབ་ལ་དང་བ་དང་དོན་དུ་གཉེར་བ་དང་སྨོན་པ་རྟག་པ་རྒྱུན་དུ་དྲན་པར་གྱིས་ལ་ཡིད་ལ་སྒོམས་ཤིག་ཅེས་སོགས་བསླབ་བྱ་ལ་སློབ་མི་ནུས་ན་སེམས་བསྐྱེད་པ་ཙམ་ལའང་བསོད་ནམས་མང་པོ་འགྲུབ་པར་གསུངས་ལ། སྒོམ་རིམ་དང་པོ་ལས་ཀྱང་དེ་ཉིད་ཁོངས་སུ་མཛད་ནས། གང་ཕ་རོལ་དུ་ཕྱིན་པ་རྣམས་ལ་རྣམ་པ་ཐམས་ཅད་དུ་ཐམས་ཅད་ཀྱིས་སློབ་པར་མི་ནུས་པ་དེས་ཀྱང་འབྲས་བུ་ཆེ་བའི་ཕྱིར་ཐབས་ཀྱིས་ཡོངས་སུ་ཟིན་པར་སེམས་བསྐྱེད་པར་བྱ་སྟེ་ཞེས་བསླབ་བྱ་ལ་མི་སློབ་པ་ལ་སེམས་བསྐྱེད་བྱ་རུང་བ་དང་སྡོམ་པ་བཟུང་དུ་མི་རུང་བར་ཆེས་གསལ་བར་གསུངས་སོ། །སྨོན་སེམས་ཀྱི་བསླབ་བྱ་ལ་སློབ་ནུས་མི་ནུས་གཉིས་ཀས་ཀྱང་དེ་ཆོ་གའི་སྒོ་ནས་འཛིན་རུང་ཡང་འཇུག་སེམས་ཆོ་གས་ལེན་པ་ལ་བསླབ་བྱ་ལ་ཡེ་མི་སློབ་ན་རྣམ་པ་ཐམས་ཅད་དུ་བྱ་མི་རུང་བར་གསུངས་ལ། དེའི་ཕྱིར་སྡོམ་པ་ཡང་དག་པར་བླང་བར་འདོད་པའི་བྱང་སེམས་ལ་བློ་བརྟན་པར་བྱ་བའི་སློབ་དཔོན་གྱིས་སྡོམ་པ་སྤྲིན་པའི་སྔ་རོལ་ནས་བྱང་སེམས་ཀྱི་བསླབ་གཞི་རྣམས་དང་ཉེས་པའི་གནས་གང་དག་བྱང་སེམས་ཀྱི་སྡེ་སྣོད་དག་ལས་བསྟན་པ་དེ་དག་བསྒྲུབ་པར་བྱས་ནས་ནུས་སམ་མི་ནུས་སྙིང་ནས་བརྟགས་ཤིང་ཤེས་རབ་ཀྱིས་སོ་སོར་བརྟགས་ནས་སྡོམ་པ་ལེན་པ་ལ་སྤྲོ་བར་གྱུར་ལ། རང་མི་འདོད་བཞིན་དུ་ཕ་རོལ་བོས་ཡང་དག་པར་འཛིན་དུ་བཅུག་པའི་ཕྱིར་ཡང་མ་ཡིན་ཕ་རོལ་པོ་དང་འགྲན་པའི་ཕྱིར་ཡང་མ་ཡིན་ན་བྱང་སེམས་བརྟན་པོར་རིག་པར་བྱ་སྟེ་དེ་ལ་བྱང་སྡོམ་འདི་ཡང་དག་པར་སྦྱིན་པར་གསུངས་ཤིང་། འདི་འདུལ་བ་དང་མི་འདྲ་བས་སྡོམ་པ་མ་བཟུང་བའི་གོང་དུ་བསླབ་བྱ་རྣམས་མཐའ་དག་ལེགས་པར་མཉན་ནས་ཤེས་པར་བྱ་ལ་དེ་དག་ལ་སློབ་འདོད་སྦྱངས་པས་བསླབ་པ་ལ་བློ་བརྟན་པར་གྱུར་པ་ན་བླང་བར་བྱ་སྟེ་བསམ་པ་དེ་དག་དང་ལྡན་ན་སྡོམ་པ་སྐྱེའི་མི་ལྡན་ན་མི་སྐྱེ་བར་བསྡུ་བ་ལས་གསུངས་ལ། །བྱང་སེམས་ཀྱི་བསླབ་པ་ལ་སློབ་འདོད་མེད་པ་དང་སྨོན་སེམས་མ་བསྐྱེད་པ་ལ་སྦྱིན་པར་མི་བྱ་བར་ཚུལ་ལེའི་རྣམ་བཤད་དུ་གསུངས་སོ། །དེ་ནས་ལེགས་པར་བསྲུང་ནུས་པར་མཐོང་བ་ན་གང་ལ་སྡོམ་པ་ནོད་པར་བྱ་བའི་ཡུལ་དུ་འོས་པའི་བླ་མ་ཡང་སྨོན་སེམས་བསྐྱེད་ཅིང་བྱང་སེམས་ཀྱི་སྡོམ་པ་ལ་གནས་པ། ཐེག་ཆེན་ལ་མཁས་པ། སྡོམ་པ་འབོགས་ནུས་ཤིང་གསོལ་བ་བཏབ་པའི་ཚིག་འབྲུ་འཛིན་ནུས་པ་ཞིག་ལ། བདག་རིགས་ཀྱི་བུ་ཁྱོད་ལས་ཞེས་སོགས་ཀྱིས་གསོལ་བ་ལན་གསུམ་གདབ་ལ། དེ་ནས་ཕྱོགས་བཅུའི་སངས་རྒྱས་མངོན་སུམ་དུ་བཞུགས་པ་ལྟ་བུར་དམིགས་པ་དང་བླ་མ་སེང་གེའི་ཁྲི་ལ་བཞུགས་པ་ལ་མེ་ཏོག་ལ་སོགས་པའི་མཆོད་པ་དང་ཕྱག་དང་བསྐོར་པ་སྔོན་དུ་འགྲོ་བས་མཎྜལ་སོགས་ཕུལ་བའི་ཚོགས་གསོག་པ། དེ་ནས་བདག་ལ་སྡོམ་པ་མྱུར་དུ་སྩལ་དུ་གསོལ་ཞེས་སོགས་ཀྱིས་མྱུར་དུ་བསྐུལ་པ། དེ་ནས་ད་ནི་བདག་རིང་པོར་མི་ཐོགས་པར་བསོད་ནམས་ཀྱི་གཏེར་ཆེན་པོ་བླ་ན་མེད་པ་ཟད་མི་ཤེས་པའི་འབྱུང་གནས་བྱང་སེམས་ཀྱི་སྡོམ་པ་ཐོབ་པར་འགྱུར་སྙམ་དུ་སྤྲོ་བ་སྒོམ་པ། དེ་ནས་འབོགས་པ་པོས་ནོད་པ་པོ་དེ་ལ་ཁྱོད་བྱང་ཆུབ་སེམས་དཔའ་ཡིན་ནམ་ཞེས་སོགས་འདྲི་བ་བར་ཆད་འདྲི་བ་སྟེ་སྦྱོར་པའི་ཆོས་ལྔ་རྫོགས་པར་བྱའོ།།དེ་དག་གི་དོན་བསྡུས་ཏེ་སྡོམ་པ་ཉི་ཤུ་བར་གསུངས་པ་ནི། རྒྱལ་བ་སྲས་དང་བཅས་རྣམས་ལ། །གུས་པས་ཕྱག་འཚལ་ཅི་ནུས་མཆོད། །ཅེས་སྦྱོར་ཆོག་གི་ཕྱག་མཆོད་དང་། ཕྱོགས་དུས་ཀུན་ན་བཞུགས་པ་ཡི། །བྱང་ཆུབ་སེམས་དཔའ་རྣམས་ཀྱི་ཁྲིམས། །བསོད་ནམས་ཀུན་གྱི་གཏེར་གྱུར་གང་། ཞེས་བླང་བྱའི་ཚུལ་ཁྲིམས་དང༌། དེ་ནི་བསམ་པ་དམ་པ་ཡིས། ཞེས་ལེན་པའི་བསམ་པ་དང༌། །བླ་མ་སྡོམ་ལ་གནས་ཤིངམཁས། །ནུས་དང་ལྡན་ལས་བླང་བར་བྱ། །ཞེས་སྔར་བཤད་པ་ལྟར་བླང་བའི་ཡུལ་མཚན་ཉིད་ལྡན་པ་ལས་བླང་བར་བྱའི། མཁས་པ་ཡིན་དུ་ཟིན་ཀྱང་དད་པ་མེད་ཅིང་མ་གུས་པ་ཆེ་འབྲིང་ཆུང་གསུམ་གྱིས་བསམ་པ་ཉམས་པ་དང༌། སེར་སྣའི་ཟིལ་གྱིས་ནོན་པ་སོགས་ཕྱིན་དྲུག་གི་མི་མཐུན་ཕྱོགས་དང་དུ་ལེན་པས་སྦྱོར་བ་ཉམས་པ་ལས་བླང་དུ་མི་རུང་བར་བྱང་ས་ལས་གསུངས་སོ། །དེ་ནས་དངོས་གཞིའི་སྐབས་སུ་བླ་མས་སྡོམ་པ་ཕོག་པའི་ཚིག་ལན་གསུམ་བཟླས་པ་ལན་དང་བཅས་པ་བརྗོད་པ་ལས་འཇུག་སེམས་དང་འཇུག་སྡོམ་ཅིག་ཅར་དུ་ཐོབ་པར་འགྱུར་ལ། དེ་ཡང་འཇུག་སེམས་ནི་གཙོ་སེམས་དང་འཇུག་སྡོམ་ནི་དེའི་འཁོར་དུ་གྱུར་པའི་སེམས་བྱུང་ཡིན་ནོ། །དེ་ལྟར་སྡོམ་པ་བཟུང་ནས་ནི་སེམས་བསྐྱེད་ཐམས་ཅད་སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པའི་འཇུག་སེམས་སུ་འགྲོ་བར་ལམ་རིམ་སོགས་ལས་གསུངས་སོ། །དེ་ལྟ་བུའི་བྱང་སྡོམ་ནི་སྔགས་སྡོམ་གྱི་རྟེན་དུ་ངེས་པར་དགོས་ཤིང༌། དེ་གཉིས་ཀའི་རྟེན་དུ་སྨོན་སེམས་བསྐྱེད་པ་དང༌། སོ་ཐར་དངོས་སམ་དེ་དང་ཐུན་མོང་བའི་སྤོང་བ་དགོས་ཀྱི་དེ་ལས་གཞན་དུ་སྨྲ་བ་ནི་མི་རིགས་སོ། །དེ་ལྟར་སྡོམ་པ་ཐོབ་ནས་མཁྱེན་པར་གསོལ་བ་དང་ཕན་ཡོན་གྱི་གཟེངས་བསྟོད་པ་དང་གཏང་རག་གི་མཆོད་པ་དང་སྡོམ་པ་གྱ་ཚོམས་སུ་མི་བསྒྲགས་པ་སྟེ་མཇུག་གི་ཆོ་ག་བཞི་པོ་རིམ་པར་བྱའོ། །སྡོམ་པ་ཉི་ཤུ་བར། དེ་ཚེ་དེ་ལ་དགེ་བའི་ཕྱིར། །སངས་རྒྱས་སྲས་དང་བཅས་རྣམས་ཀྱི། །དགེ་བའི་ཐུགས་ཀྱིས་རྟག་པ་ཡང་། །བུ་སྡུག་འདྲ་བར་དགོངས་པར་འགྱུར། །ཞེས་ཕན་ཡོན་གྱི་གཟེངས་བསྟོད་པ་སྟེ་མཇུག་གི་མཚོན་བྱེད་དོ། །སྡོམ་པ་ལེན་ཚུལ་རྒྱས་པར་གཞན་དུ་ཤེས་པར་བྱའོ།།བླ་མ་མེད་པའི་ཆོ་ག་ནི་དངོས་གཞིའི་ཆོ་གའི་ཚིག་རིས་མི་འདྲ་བ་ཙམ་དང་གཞན་དྲི་བ་བྱ་བའི་སྐོར་དང་མཁྱེན་གསོལ་དང་སྡོམ་པ་གྱ་ཚོམ་དུ་མི་བསྒྲགས་པའི་སྐོར་འཇོག་པ་མ་གཏོགས་ལྷག་མ་གཞན་ཐམས་ཅད་ནི་དེ་བཞིན་གཤེགས་པའི་སྐུ་གཟུགས་སྤྱན་སྔར་བླ་མ་ཡོད་པའི་ཆོ་ག་བཞིན་དུ་རིག་པར་བྱའོ། །བླ་མ་ཡོད་མེད་ནི་ལུས་སྲོག་ཚངས་སྤྱོད་ཀྱི་བར་ཆད་དུ་འགྲོ་ན་ཐག་ཉེ་ཡང་མེད་པ་ཡིན་ལ་དེ་དག་དང་མི་ལྡན་ན་ཐག་རིང་པོ་ན་ཡོད་ཀྱང་བཙལ་དགོས་པར་གསུངས་སོ།།དེ་ལྟར་བྱང་སེམས་ཀྱི་སྡོམ་པ་འདི་ཐོབ་ན་ཚེ་དོན་ཡོད་པ་དང་མི་ལུས་ཐོབ་པ་སྙིང་བོ་བླངས་པ་དང་སངས་རྒྱས་ཀྱི་སྲས་ཀྱི་གསེབ་ཏུ་ཚུད་དོ་ཞེས་སྤྱོད་འཇུག་ལས་གསུངས་པ་ལྟར་བསམ་ལ་ད་ནི་ཅི་ལ་ཐུག་ཀྱང་ཉེས་ལྟུང་གི་རྟོག་པས་རང་རྒྱུད་ལ་མ་གོས་པར་བྱ་སྙམ་པའི་བསམ་པའང་བསྐྱེད་དོ།།བྱེ་བྲག་ཏུ་༣བླངས་ནས་ཇི་ལྟར་སྲུང་ཚུལ།གསུམ་པ་བླངས་ནས་ཇི་ལྟར་སྲུང་ཚུལ་ལ་གཉིས། སྲུང་ཚུལ་སྤྱིར་བསྟན་པ།བཤད་པའོ།། སྲུང་ཚུལ་སྤྱིར་བསྟན་པ།དང་པོ་ནི། བསླབ་བཏུས་ལས། བྱང་ཆུབ་སེམས་དཔའི་སྡོམ་པ་ནི། རྒྱས་པར་ཐེག་པ་ཆེ་ལས་འབྱུང་ཞེས་དང༌། །དགེ་བའི་བཤེས་གཉེན་མི་བཏང་ཞིང་། །མདོ་སྡེ་རྣམས་ལ་རྟག་བལྟ་བས། །ཞེས་མདོ་སྡེ་བལྟ་བ་དང་བཤེས་གཉེན་བསྟེན་པའི་ཐབས་དེ་དག་གི་སྒོ་ནས་བསྲུང་བར་གསུངས་ཏེ། དེ་ཡང་བྱང་སེམས་ཀྱི་བསླབ་པའི་གནས་རྣམས་ལ་རང་ཉིད་གོམས་པ་ལྷུར་བྱེད་ཅིང་གདུལ་བྱ་དག་ཀྱང་དེ་ལ་སྦྱོར་བའི་བཤེས་གཉེན་དམ་པ་མི་གཏོང་བར་གུས་པས་བསྟེན་པ་ནི་བསྲུང་ཐབས་ཀྱི་གཙོ་བོ་ཡིན་ལ། དེ་ཉིད་བསྟེན་ཚུལ་ཡང༌། སྤྱོད་འཇུག་ལས། དཔལ་འབྱུང་བ་ཡི་རྣམ་ཐར་ལས། །བླ་མ་བསྟེན་པའི་ཚུལ་ལྟར་བསླབ། །ཞེས་པ་ལྟར་དང༌། གཞན་ཡང་། དེ་ཉིད་ལས། མདོ་སྡེ་རྣམས་ལས་བསླབ་པ་སྣང་། །དེ་བས་མདོ་སྡེ་བཀླག་པར་བྱ། །ཞེས་པ་ནས། །གཉིས་པོའང་འབད་པས་བལྟ་བར་བྱ། །ཞེས་པའི་བར་གྱིས་བསྟན་པ་ལྟར། མདོ་སྡེ་རིན་པོ་ཆེ་སྤྱི་དང་ཁྱད་པར་རྩ་ལྟུང་ལ་སྲོག་བསྡོས་དགོས་པ་དེའི་ཕྱིར་ཐོག་མར་དེ་སྟོན་པའི་ནམ་མཁའི་སྙིང་པོའི་མདོ་དང་གཞན་ཡང་བསླབ་བཏུས་མདོ་བཏུས་གཉིས་གོང་སྨོས་ལྟར་བྱང་ས་སོགས་ཀྱི་བསྟན་བཅོས་རྣམས་མཉན་ནས་དེ་དག་ལ་ཐོས་བསམ་གྱིས་སྒྲོ་འདོགས་ཆོད་ཅིང་མཁས་པར་བྱ་བ་ཤིན་ཏུ་གལ་ཆེར། མཁས་པར་བྱས་པ་དེས་ཀྱང་ཤེས་པ་ཙམ་ལ་མ་བཞག་པར་ནུས་པ་ཅི་ཡོད་ཀྱིས་འབད་ནས་བསླབ་བྱ་ལ་ལེགས་པར་སློབ་དགོས་ཀྱི། དབུལ་པོས་ཕྱུག་པོའི་ནོར་བགྲང་བ་ལྟར་བྱས་པས་མི་འོང་སྟེ། ཚོམས་ལས། །གལ་ཏེ་རིགས་བཅས་མང་དུ་སྨྲ་བྱེད་ཀྱང་། །བག་མེད་མི་དག་དེ་ལྟར་བྱེད་མི་འགྱུར། །དཔེར་ན་ཕྱུགས་རྫིས་གཞན་གྱིས་བྱུགས་བགྲང་ལྟར། །དེ་དག་དགེ་སྦྱོང་སྐལ་བ་ཐོབ་མ་ཡིན། །གལ་ཏེ་རིགས་བཅས་ཉུང་དུ་སྨྲ་བྱེད་ཀྱང་། །མོས་ཀྱི་རྗེས་སུ་ཆོས་ལ་སྤྱོད་པ་དང་། །འདོད་ཆགས་ཞེ་སྡང་གཏི་མུག་སྤོང་བྱེད་པ། །དེ་དག་དགེ་སྦྱོང་སྐལ་བ་ཐོབ་པ་ཡིན། ཞེས་དང༌། སྤྱོད་འཇུག་ལས་ཀྱང༌། ལུས་ཀྱིས་འདི་དག་སྤྱད་པར་བྱ། །ཚིག་ཙམ་བརྗོད་པས་ཅི་ཞིག་འགྲུབ། །སྨན་དཔྱད་བཀླགས་པ་ཙམ་གྱིས་ནི། །ནད་པ་དག་ལ་ཕན་འགྱུར་རམ། ཞེས་གསུངས་པའི་ཕྱིར། འོ་ན་ལས་དང་པོ་བས་མདོ་སྡེ་དག་ལས་འབྱུང་བའི་བསླབ་བྱ་རྣམས་ལས་ཅི་ཙམ་ཞིག་ལ་བསླབ་པར་བྱ་སྙམ་ན། ། ས་མལས་དང་པོ་བས་རྒྱལ་བས་དངོས་སུ་བཀ ག་པ་དང་མ་བཀག་ཀྱང་ལས་དང་པོ་པའི་སྐབས་སུ་དངོས་སུ་ཉམས་སུ་བླང་མི་རུང་བ་གཉིས་མ་གཏོགས་པའི་བྱང་སེམས་ཀྱི་བསླབ་བྱ་མཐའ་དག་ལ་མ་བསླབས་ན་ཉེས་པར་འགྱུར་བས་བསླབ་བཏུས་ལས་གསུངས་ཤིང་དེ་ལྟ་བུའི་དམིགས་བསལ་གཉིས་མ་གཏོགས་པ་ལ་སློབ་པ་ན་མ་ནུས་པ་ལ་ལྟུང་མེད་དུ་འགྲོ་བར་ཡང་དེ་ཉིད་ལས་གསུངས་སོ།།བསླབ་པ་དེ་དག་ལ་སློབ་པ་ན་ལྟུང་བར་འགྱུར་མི་འགྱུར་གྱི་ཚུལ་ལ་གཉིས་ལས། དང་པོ་ནི།སེམས་ཅན་གྱི་བདེ་བ་དང་ཡིད་བདེ་ཐམས་ཅད་སྐྱེད་པ་དང་སྡུག་བསྔལ་དང་ཡིད་མི་བདེ་ཐམས་ཅད་ཞི་བའི་ཕྱིར་དུ་སྙིང་ཐག་པས་བརྩོན་པར་མི་བྱེད་པར་ཡལ་བར་བོར་ན་ལྟུང་བ་དང་བཅས་པ་སྟེ་དུས་སྐད་ཅིག་མ་གཅིག་ཙམ་ཡལ་བར་བོར་ཡང་འདྲའོ། །ནན་ཏན་གྱིས་བརྩོན་ཀྱང་དེའི་མཐུན་རྐྱེན་ཚོགས་པ་མི་ཚོལ་བ་དང༌། བརྩོན་པ་དེའི་འགལ་རྐྱེན་གྱི་གཉེན་པོ་ལ་མི་འབད་པར་ཡལ་བར་བོར་ན་ཡང་སྔར་བཞིན་ལྟུང་བ་དང་བཅས་པའོ། །སྡུག་བསྔལ་དང་ཡིད་མི་བདེ་ཆུང་དུས་དེ་གཉིས་ཆེན་པོའི་གཉེན་པོ་མི་སྐྱེད་པ་དང་དོན་ཆེན་པོ་སྒྲུབ་ཕྱིར་དོན་ཆུང་ངུ་ཉམས་པར་མི་བྱེད་པར་སྐད་ཅིག་ཙམ་ཡལ་བར་དོར་ཡང་ལྟུང་བ་དང་བཅས་པའོ། །རང་གིས་མི་ནུས་པའི་བསླབ་པ་རྣམས་མ་བསྒྲུབས་པ་ལ་ལྟུང་བ་མེད་དེ་དེ་ལ་བསླབ་པ་བཅས་པ་མེད་པའི་ཕྱིར་ཏེ་དགོས་པ་མེད་པས་སོ། །གལ་ཏེ་དེ་ལ་བརྩོན་པར་བྱེད་ན་ལྟུང་བར་འགྱུར་ལ་ལྟུང་བ་དེའང་སྤྱིར་སྡིག་པ་བཤ གས་པའི་ནང་དུ་འདུས་པས་སྒོས་བཤགས་མི་དགོས་པར་དེ་ལས་གྲོལ་བར་འགྱུར་ལ། ནུས་པ་རྣམས་ལ་བརྩོན་པར་མ་བྱས་ན་ཉེས་པར་འགྱུར་རོ།།འདི་རང་བཞིན་གྱི་ཁ་ན་མ་ཐོ་བར་གསུངས་པ་ནི་ཤེས་བཞིན་དུ་ཞུགས་པའི་ཆ་ནས་ཡིན་ནོ། །ལྟུང་བར་འགྱུར་ཚུལ་གཉིས་པ་ནི། ༤ཡང་མདོར་ན་བྱང་སེམས་ཀྱི་ལྟུང་བ་གཉིས་ཏེ་མ་བརྟགས་པར་ཞུགས་པའི་ལྟུང་བ་དང་བརྟགས་ཀྱང་འོས་པ་ལས་འདས་པའི་ལྟུང་བའོ། །དང་པོ་ནི། བྱ་རིགས་མི་རིགས་ཅི་ནུས་ཀྱིས་མ་བརྟགས་པར་དེ་རྩོམ་པའམ་ལྡོག་པའམ་བཏང་སྙོམས་སུ་འཇུག་ཀྱང་ལྟུང་བའོ། །གཉིས་པ་ནི། བྱ་རིགས་མི་རིགས་བརྟགས་ཏེ་འཇུག་པ་ལྡོག་པ་བཏང་སྙོམས་སུ་བཞག་པར་འོས་པ་ལས་འདས་ཏེ། དེ་དག་ལས་ལོག་པར་སྤྱད་ན་ཐ་ན་གདོལ་བའི་བྲན་གྱིས་འཐུས་པ་ལས་འདས་ནའང་ལྟུང་བ་དང་བཅས་པའོ་ཞེས་བསླབ་བཏུས་སུ་བསླབ་པ་སྤྱིའི་ཁོག་ཏུ་གསུངས་སོ། །བྱ་བའི་ཆ་དང་བྱ་བའི་ཆ་མ་ཡིན་པ་མདོར་བསྡུས་པ་སྡོམ་པ་ཉི་ཤུ་བ་ལས་འབྱུང་བ་ནི། གཞན་རྣམས་དང་ནི་བདག་ལའང་རུང༌། །སྡུག་བསྔལ་ཡིན་ཡང་གང་ཕན་དང༌། །ཕན་དང་བདེ་བ་རྣམས་བྱ་སྟེ། །བདེ་ཡང་མི་ཕན་མི་བྱའོ། །ཞེས་གསུངས་པ་ལྟར་རང་གཞན་ལ་འཕྲལ་དུ་བདེ་ལ་ཕུགས་སུ་ཕན་པ་ནི་བྱ་བར་ངེས་པ་དང་། འཕྲལ་དུ་སྡུག་བསྔལ་ཕུགས་སུ་གནོད་པ་ནི་མི་བྱ་བར་ངེས་ཤིང་འཕྲལ་དུ་སྡུག་བསྔལ་ཡང་ཕྱི་མར་ཕན་པ་ཡིན་ན་བྱ་དགོས་ཏེ་དཔེར་ན་སྨན་རོ་མི་ཞིམ་པས་འཕྲལ་དུ་གནོད་པ་ལྟར་སྣང་ཡང་ནད་ལ་ཕན་པས་བསྟེན་དགོས་པ་བཞིན་ནོ། །ལོག་གཡེམ་ལྟ་བུ་འཕྲལ་དུ་བདེ་བར་སྣང་ཡང་ཕྱི་མར་སྡུག་བསྔལ་མང་པོ་འཕེལ་བ་ནི་དུག་བཅས་ཀྱི་འབྲས་ཆན་ཞིམ་པོ་བཞིན་དུ་དགག་དགོས་བྱེ་བྲག་སོ་སོར་བཤད་པ།གཉིས་པ་བྱེ་བྲག་ཏུ་བཤད་པ་ལ་བཞི། སྤང་བྱའི་ལྟུང་བ། དེ་ལས་སེམས་བསྲུང་ཚུལ། །ཉམས་ན་ཕྱིར་བཅོས་པའི་ཐབས། བསྲུངས་པའི་ཕན་ཡོན་ནོ།། སྤང་བྱའི་ལྟུང་བ།དང་པོ་ནི། འཆད་འགྱུར་གྱི་ལྟུང་བ་འདི་དག་སྐྱེད་པ་ལ་བྱང་ཆུབ་སེམས་དཔའི་སྡོམ་པ་ཐོབ་ལམ་བཏང་བ་དང་། །སྨྱོ་བ་སོགས་མ་ཡིན་པར་བསམ་པ་རྣལ་དུ་གནས་པ་སྟེ་ཆོས་གཉིས་དང་ལྡན་པ་དགོས་ཤིང་། རྟེན་དེ་ལ་བསྐྱེད་པའི་སྤང་བྱའི་ལྟུང་བ་ལ་ཡང་སྡེ་ཚན་ནམ་རིས་ནི་ཕམ་པའི་རིས་དང་ཉེས་བྱས་ཀྱི་རིས་གཉིས་གང་རུང་དུ་ངེས་པ་ཡིན་གྱི་སོ་ཐར་ལྟར་ལྟུང་བ་རིས་མང་པོ་མེད་དོ། །དེས་ན་དེ་དག་འཆད་པ་ལ་གཉིས། ཕམ་པའི་སྡེ་ཚན། ཉེས་བྱས་ཀྱི་སྡེ་ཚན་ནོ།།དང་པོ་ལ་ལྔ། ཕམ་པ་སོ་སོའི་རང་བཞིན། དེ་དག་གི་བྱེད་པ། ཀུན་དཀྲིས་གསུམ་གྱི་དབྱེ་བ། གསོར་རུང་བའི་ཁྱད་པར། གཏོང་བའི་རྒྱུ་བསྟན་པའོ། །དང་པོ་ལ་གཉིས། བྱང་ས་ནས་འབྱུང་བ། ནམ་སྙིང་གི་མདོ་ནས་འབྱུང་བའོ། །དང་པོ་ལ་གཉིས་ལས། དང་པོ་སྤྱིར་བསྟན་པ་ནི། བྱང་སའི་དོན་ལྟར་སྡོམ་པ་ཉི་ཤུ་བར། ཉོན་མོངས་དྲག་ལས་བྱུང་བ་ཡི། །སྡོམ་པ་ཞིག་པར་གང་གྱུར་པ། །དེ་ཡི་ཉེས་པ་བཞི་བོ་ནི། །ཕམ་པ་འདྲ་བར་དགོངས་པ་ཡིན། །ཞེས་གསུངས་ཏེ། ཉོན་མོངས་དྲག་པོ་ནི་ཀུན་དཀྲིས་ཆེན་པོ་ཡིན་ལ་དེ་ལས་བྱུང་བ་ཡི་སྟེ་དེས་ཀུན་ནས་བསླངས་པ་བྱང་ཆུབ་སེམས་དཔའི་སྡོམ་པ་ཞིག་པར་གང་གིས་གྱུར་པའི་བྱང་སེམས་དེ་ཡི་ཉེས་པ་ཕམ་པའི་གནས་ལྟ་བུའི་ཆོས་བཞི་པོ་འདི་དག་གིས་ནི་དགེ་སློང་གི་ཕམ་པ་བཞི་གང་རུང་བྱུང་བས་སྡོམ་པ་གཏོང་བ་དང་འདྲ་བར་བྱང་ཆུབ་སེམས་དཔའི་སྡོམ་པ་གཏོང་བའི་རྒྱུ་ཙམ་དུ་མཚུངས་པས་ན་ཕམ་པ་ད་ང་འདྲ་བར་དགོངས་ནས་དེ་སྐད་ཅེས་བརྗོད་པར་མཛད་པ་ཡིན་གྱི་ཁྱད་པར་གཏན་ནས་མེད་པ་མིན་ཏེ་བྱང་སེམས་མིན་པའི་དགེ་སློང་ཕམ་པ་བྱུང་བ་ཕྱིར་བླང་དུ་མེད་ལ་བྱང་སྡོམ་ནི་སླར་ཡང་བླང་དུ་ཡོད་པའི་ཕྱིར་རོ།།གཉིས་པ་སོ་སོར་བཤད་པ་ནི། སྔ་མ་ལས། རྙེད་དང་བཀུར་སྟིར་ཆགས་པ་ཡིས། །བདག་བསྟོད་གཞན་ལ་སྨོད་པ་དང༌། །སྡུག་བསྔལ་མགོན་མེད་གྱུར་པ་ལ། །སེར་སྣས་ཆོས་ནོར་མི་སྟེར་དང༌། །གཞན་གྱིས་བཤགས་ཀྱང་མི་ཉན་པར། །ཁྲོས་ནས་གཞན་ལ་འཚོག་པ་དང་། །ཐེག་པ་ཆེན་པོ་སྤོང་བྱེད་ཅིང་། །དམ་ཆོས་འདྲར་སྣང་སྟོན་པའོ། །ཞེས་གསུངས་ཏེ། ཕམ་པའི་གནས་ལྟ་བུའི་ཆོས་དང་པོ་རྙེད་བཀུར་ལ་ཆགས་པའི་ཕམ་པ་ནི། ཉན་ཐོས་ཆགས་སེམས་ཀྱིས་འཁྲིག་པ་སྤྱོད་ན་ཕམ་པར་འགྱུར་བ་བཞིན་དུ་འདིར་ཡང་། ཆགས་ཡུལ་རང་དང་ནོར་མི་གཅིག་པའི་ཟས་གོས་གནས་ཁང་སོགས་ཀྱི་རྙེད་པ་དང་ཁྲི་སྟན་སོགས་ཀྱི་བཀུར་སྟི་གང་ཡང་རུང་བ་ལ། ཡུལ་ཅན་ཆགས་པའི་ཚད་མ་ཆོཊ་པ་དང་གཞན་དོན་ལྟ་བུ་མ་ཡིན་པར་རྙེད་བཀུར་རང་གི་ངོ་བོའི་སྒོ་ནས་ལྷག་པར་ཆགས་པ་ཡིས་ཀུན་ནས་བསླངས་ཏེ། ཡུལ་རང་ལས་རྒྱུད་ཐ་དད་ཅིང་སྨྲ་ཤེས་དོན་གོ་རང་དང་རིས་མཐུན་གྱི་འགྲོ་བ་ལ། བརྗོད་བྱ་བདག་ལ་ཡོན་ཏན་གྱི་སྒོ་ནས་བསྟོད་པའམ་ཡོན་ཏན་གྱི་ངོས་ནས་བཀུར་འོས་གཞན་ལ་སྐྱོན་བརྗོད་པའི་སྨོད་ཚིག་གང་རུང་སྨྲས་པ་ཕ་རོལ་པོས་དོན་གོ་བ་ན་རིམ་པ་བཞིན་བདག་བསྟོད་དང་གཞན་སྨོད་ཀྱི་ཕམ་པར་འགྱུར་རོ། །འདིར་བསྟོད་སྨད་སོ་སོར་ཕྲལ་བ་དང་རྙེད་བཀུར་གང་རུང་ལ་ཆགས་པས་ཆོག་གོ། །རྩ་ལྟུང་འདིར་འགྱུར་བ་ལ་བཤད་མ་ཐག་པའི་ཡན་ལག་ཐམས་ཅད་ཚང་བ་དགོས་ཏེ། དཔེར་ན་སྨྲ་ཡུལ་རང་དང་རིས་མི་གཅིག་པའི་འགྲོ་བ་ལ་སྨྲས་ན་ཡན་ལག་གཞན་རྣམས་ཚང་ཡང་རྩ་ལྟུང་དུ་མི་འགྱུར་བ་ལྟ་བུའོ། །དེས་འོག་མ་རྣམས་ལའང་འགྲེའོ།།ཕམ་པའི་གནས་ལྟ་བུའི་ཆོས་གཉིས་པ་ལོངས་སྤྱོད་ལ་སེར་སྣ་བྱེད་པའི་ཕམ་པ་ནི། ཉན་ཐོས་ཆགས་པས་གཞན་གྱི་ནོར་རིན་ཐང་ཚང་བ་བརྐུས་ན་ཕམ་པར་འགྱུར་བ་བཞིན་དུ་འདིར་ཡང་། སློང་བ་པོ་ཆོས་དང་ནོར་གྱི་ལོངས་སྤྱོད་གང་རུང་གིས་ཕོངས་ཤིང་བཀྲེན་པས་སྡུག་བསྔལ་བ་དང་ཆོས་ནོར་སྟེར་པའི་མགོན་གཞན་མེད་པར་གྱུར་པ་དག་བསམ་པ་ཐག་པ་ནས་རང་ལ་སློང་ཞིང་དོན་དུ་གཉེར་ནས་རང་གི་དྲུང་དུ་འོངས་པ་ལ། སྦྱིན་རྒྱུའི་དངོས་པོ་དེ་དག་རང་ལ་ཡོད་བཞིན་དུ་གནོད་བ་དང་འབྲེལ་བའི་ཚེ་མཚོན་དང་དུག་ལྟ་བུ་མི་རུང་བ་མིན་པ། ཀུན་སློང་སེར་སྣས་ཟིལ་གྱིས་ནོན་ནས་རང་གི་ངེས་པའི་ཆོས་སམ་རང་ལ་ཡོད་པའི་ནོར་སྟེར་འོས་པ་དེ་དང་དེ་མི་སྟེར་བར་ཐག་བཅད་པ་ན་རིམ་པ་བཞིན་ཆོས་དང་ནོར་མི་སྟེར་བའི་ཕམ་པར་འགྱུར་རོ། །ཕམ་པའི་གནས་ལྟ་བུའི་ཆོས་གསུམ་པ་སེམས་ཅན་ལ་གནོད་པར་སེམས་པའི་ཕམ་པ་ནི། ཉན་ཐོས་མིའམ་མིར་ཆགས་པ་བསད་པས་ཕམ་པར་འགྱུར་བ་བཞིན་དུ་འདིར་ཡང་། ཡུལ་ཕ་རོལ་བོ་གཞན་གྱིས་སྔར་རང་ལ་གནོད་པ་བྱས་པ་ལ་ད་ལྟ་འགྱོད་ནས་དེ་འདྲའི་ཉེས་པ་དེ་བསམ་པ་ཐག་པ་ནས་ཚུལ་མཐུན་གྱིས་ཤད་སྦྱང་བྱེད་འདོད་པས་དུས་དང་མཐུན་པ་༌་དང་ཆོས་དང་མཐུན་པས་བཟོད་གསོལ་བཤ གས་པ་བྱས་ནས་བརྡ་སྤྲད་ཀྱང་། ཀུན་སློང་སྔར་གྱི་གནོད་པ་བྱས་པ་ལ་འཁོན་དུ་བཟུང་ནས་གནོད་སེམས་ཀྱིས་བསླངས་ཏེ། ངོ་བོ་དེའི་ངག་མི་ཉན་པར་བྱེད་པའམ་བཟོད་གསོལ་མི་ལེན་ལ་ཁྲོ་བ་ཡང་མི་གཏོང་བ་དང༌། ཡང་བསམ་པ་ཁོང་ཁྲོས་ཀུན་ནས་བསླངས་ནས། ཡུལ་རང་དང་རིས་མཐུན་པའི་འགྲོ་བ་སྨྲ་ཤེས་དོན་གོ་གཞན་ལ་ངག་གིས་ཚིག་རྩུབ་སྨྲ་ཞིང་དེ་ཙམ་གྱིས་ཁྲོས་པའི་རྒྱུན་མི་གཏོང་བར་འཕེལ་བར་བྱེད་ཅིང་དེས་ཟིལ་གྱིས་ནོན་པའི་དབང་གིས། །སྦྱོར་བ་ལུས་དངོས་སམ་དེས་འཕངས་པའམ་དེ་དང་འབྲེལ་བས་བརྡེག་ཅིང་འཚོག་པ་དང་གོ་རར་འཇུག་པ་དང་ལྕག་གིས་བཞུ་བ་དང་འཆིང་བ་སོགས་ཀྱིས་མཐོ་འཚམས་པར་བྱེད་ན་རིམ་པར་ཤད་སྦྱང་མི་ལེན་པ་དང་འཚོག་པའི་ཕམ་པར་འགྱུར་རོ།།ཕམ་པའི་གནས་ལྟ་བུའི་ཆོས་བཞི་པ་ཆོས་ལ་ལོག་པར་སྒྲུབ་པའི་ཕམ་པ་ནི། ཉན་ཐོས་མེད་བཞིན་དུ་མི་ཆོས་བླ་མའི་བརྫུན་སྨྲས་པས་ཕམ་པར་འགྱུར་བ་བཞིན་དུ་འདིར་ཡང་། བསམ་པ་ཆོས་ལ་ལོག་སྒྲུབ་ཀྱི་རྨོངས་པས་ཀུན་ནས་བསླངས་ཏེ། ཞི་ཐེག་པ་ཆེན་པོའི་སྡེ་སྣོད་ཟབ་པ་སྟོང་ཕྱོགས་དང་རྒྱ་ཆེ་བ་ཐབས་ཀྱི་ཆ་ཕྱོགས་རེ་བ་མ་ཡིན་པར་གཉིས་ཚོགས་བརྗོད་བྱར་སྟོན་པ་ལ། སྐུར་བ་འདེབས་ཚུལ་འདི་ནི་དེ་བཞིན་གཤེགགས་པས་གསུངས་པ་མ་ཡིན་ཞེས་སྐུར་པ་འདེབས་པའམ་དེ་བཞིན་དུ་བརྗོད་བྱ་དམན་པའམ་ཚོགས་གཉིས་ཀྱི་རྟེན་མིན་པའམ་འགྲོ་བའི་ཕན་བདེའི་རྒྱུར་མི་འགྱུར་ཞེས་པ་ལྟ་བུའི་སྐུར་འདེབས་ཀྱིས་སྤོང་བར་བྱེད་པ་དང༌། ཡང་སྟོན་རྒྱུ་ཆོས་མ་ཡིན་པ་བསྟན་པའམ་དམ་ཆོས་འདྲར་སྣང་ངམ་ལྟར་སྣང་གི་ནག་པོ་བསྟན་པ་དང་རྗེས་སུ་མཐུན་པ་ལ། སྟོན་ཚུལ་རང་ཉིད་དེ་ལ་དགའ་བཞིན་དུ་གཞན་ལ་སྟོན་ཞིང་གཞན་དེ་ལྟར་ལྟ་བ་ལ་འཛུད་ན་རིམ་པ་བཞིན་ཐེག་ཆེན་སྤོང་བ་དང་དམ་ཆོས་ལྟར་སྣང་སྟོན་པའི་ཕམ་པར་འགྱུར་བའོ། །བྱང་ཆུབ་སེམས་དཔའི་སྡེ་སྣོད་ལས་རྩ་བའི་ལྟུང་བ་བཞི་ཁོ་ནའོ་ཞེས་པ་།ལྟར་འདིར་བསམ་པའི་ངོས་ནས་ཕམ་པ་བཞིར་ཕྱེ་བ་ཡིན་ཏེ། འདི་ལྟར་རྙེད་བཀུར་ལ་ཆགས་པའི་བསམ་པ་དང་ལོངས་སྤྱོད་ལ་སེར་སྣ་བྱེད་པའི་བསམ་པ་དང་སེམས་ཅན་ལ་གནོད་པའི་བསམ་པ་དང་ཆོས་ལ་ལོག་པར་སྒྲུབ་པའི་རྨོངས་པའི་བསམ་པ་སྟེ་བཞི་ལས་བྱུང་བའི་ཆ་ནས་བཞག་པས་སོ། ། ཐུབ་པའི་དགོངས་རྒྱན་ལས་ཕམ་པ་བརྒྱུད་དུ་མཛད་ཅིང་མདོ་ཀུན་བཏུས་ཀྱི་འགྲེལ་བར་ཡང་ཕམ་པ་བརྒྱད་དུ་ཁགསལ་བར་ཐོགས་མེད་ཀྱིས་བཤད་ཅེས་འབྱུང་ལ། ཏོདེ་བཞིན་དུ་ཇོ་བོ་ཆེན་པོ་ཨ་ཏི་ཤ་ནས་བརྒྱུད་པའི་བཤེས་གཉེན་སྔ་མ་རྣམས་ཀྱང་ཕམ་པ་བརྒྱུད་དུ་འབྱེད་པ་ལྟར་སྦྱོར་བའི་ངོས་ནས་སོ་སོར་ཕྱེ་བས་ཕམ་པ་བརྒྱད་དུ་ཡང་འགྱུར་ཏེ། བདག་ལ་བསྟོད་པ། གཞན་ལ་སྨོད་པ། །ཆོས་མི་སྟེར་བ། ནོར་མི་སྟེར་བ། ཤད་སྦྱང་མི་ཉན་པ། སེམས་ཅན་ལ་འཚོགས་པ། ཐེག་ཆེན་གྱི་ཆོས་སྤོང་བ། དམ་ཆོས་ལྟར་སྣང་སྟོན་པ་སྟེ་རེ་རེ་ལ་ཕམ་པར་བྱས་པའོ། །འོན་ཀྱང་དབྱེ་བསྡུ་ཙམ་མ་གཏོགས་སྔ་མ་བཞིར་གསུངས་པ་དང་མི་འགལ་ཏེ་དོན་གྱི་གནད་གཅིག་པའི་ཕྱིར་རོ། །གལ་ཏེ་དེ་ལྟར་ཡ་གྱལ་རེ་རེ་ལ་ཕམ་པར་བྱས་ནས་ཕམ་པ་བརྒྱད་དུ་འཇོག་ན། ཆོས་འདོད་པ་ལ་སྦྱིན་མི་བྱེད། །ཅེས་དང༌། ནོར་འདོད་པ་ལ་སྦྱིན་མི་བྱེད། །ཅེས་དང༌། གཤེ་ལ་ལན་དུ་གཤེ་ལ་སོགས། །ཞེས་དང༌། ཕ་རོལ་ཤད་ཀྱིས་འཆགས་པ་སྤོང༌། །ཞེས་དང༌། ཐེག་པ་ཆེན་པོ་སྤོང་བར་བྱེད། །ཅེས་དང་། བརྩོན་མིན་ཕྱི་རོལ་བསྟན་བཅོས་བརྩོན། །བརྩོན་པར་བྱས་ཀྱང་དེ་ལ་དགའ། །ཞེས་གསུངས་པ་རྣམས་ཀྱང་རེ་རེ་ནས་རྩ་ལྟུང་དུ་འགྱུར་དགོས་པས་འགལ་ལོ་ཞེ་ན།མི་འགལ་ཏེ། ཆོས་ནོར་མི་སྟེར་བའི་ཕམ་པ་ལ་ནི་འཁོན་འཛིན་ཡོད་ལ་ཉེས་བྱས་ལ་དགོས་ཀྱང་ཉེས་བྱས་ཀྱི་དེ་གཉིས་ལ་སེར་སྣའི་ཀུན་སློང་མེད་པ་དགོས་ལ། ཕམ་པར་འགྱུར་བའི་བརྡེག་པ་ལན་ལ་མི་ལྟོས་ཤིང་ཉེས་བྱས་ནི་བརྡེག་པའི་ལན་ཡིན་པ་དང༌། ཤད་སྦྱང་མི་ལེན་པའི་ཕམ་པ་ལ་ནི་འཁོན་འཛིན་ཡོད་ལ་ཉེས་བྱས་ལ་དེ་མེད་པ་དང༌། ཐེག་ཆེན་སྤོང་བའི་ཕམ་པ་ནི་ཐེག་ཆེན་གྱིསྡེ་སྣོད་ཀུ་སྤངས་པ་ཡིན་ལ་ཉེས་བྱས་ནི་མདོ་སྡེའི་ཕྱོགས་ཉི་ཚེ་བ་ལ་སྐུར་པ་བཏབ་པ་ལ་བྱེད་པ་དང༌།དམ་ཆོས་ལྟར་སྣང་སྟོན་པའི་ཕམ་པ་ནི་ཕྱི་རོལ་པའི་བསྟན་བཅོས་ལ་རང་དགའ་བཞིན་དུ་སྒྲུབ་པར་བྱེད་ཅིང་གཞན་ཡང་སྒྲུབ་པ་ལ་འཛུད་པར་བྱེད་པ་ཡིན་ལ་ཉེས་བྱས་གཉིས་ནི་སངས་རྒྱས་ཀྱི་གསུང་ལ་བརྩོན་པ་བྱར་ཡོད་བཞིན་དུ་མི་བརྩོན་པར་ཕྱི་རོལ་པའི་གཞུང་ལ་བརྩོན་པའི་ཉེས་པ་དང༌། ཡང་སངས་རྒྱས་ཀྱི་གསུང་ལ་ཉིས་འགྱུར་དུ་བརྩོན་པར་བྱེད་ཅིང་བློ་མི་འགྱུར་བའི་དབང་རྣོན་ལ་མུ་སྟེགས་ཀྱི་གཞུང་ལ་བརྩོན་པ་གནང་ཡང་དགའ་བཞིན་དུ་བརྩོན་པ་མ་གནང་བ་ལ་དགའ་བཞིན་དུ་འཇུག་ན་ཉེས་བྱས་སུ་གསུངས་པ་ཡིན་པའི་ཕྱིར་རོ། ། རྩལྟུང་དུ་འགྱུར་བའི་ཐེག་ཆེན་གྱི་ཆོས་སྤོང་བ་ལ་ཟབ་རྒྱས་གཉིས་ཀ་བརྗོད་བྱར་སྟོན་པའི་ཐེག་ཆེན་གྱི་བཀའ་སྤོང་བ་དགོས་ལ། ཉེས་བྱས་ཀྱི་ཐེག་ཆེན་སྤོང་བ་ལ་ཟབ་རྒྱས་གང་རུང་དེ་བརྗོད་བྱར་སྟོན་དགོས་ཞེས་དང༌། བདག་ལ་བསྟོད་ཅིང་གཞན་ལ་སྨོད། ཅེས་རྩ་ལྟུང་དུ་འགྱུར་བའི་བདག་བསྟོད་གཞན་སྨོད་ཀྱི་ཀུན་སློང་ལ་རྙེད་བཀུར་ལ་ཆོག ས་བ་དགོས་ལ་ཉེས་བྱས་ཀྱི་བདག་བསྟོད་གཞན་སྨོད་ཀྱི་ཀུན་སློང་ལ་རྙེད་བཀུར་ལ་ཆགས་པ་མིན་པར་ཁོང་ཁྲོའམ་ང་རྒྱལ་གང་རུང་དགོས་སོ།།གཉིས་པ་ནམ་སྙིང་གི་མདོ་ནས་འབྱུང་བ་ནི། མདོའི་དོན་བསླབ་བཏུས་སུ་བཀོད་པ་རྣམས་ཏེ།དཀོན་མཆོག་དཀོར་འཕྲོག་ནས་ཁྲིམས་ངན་འཆའ་བ་སོགས་ཀྱི་བར་ཕམ་པའི་བར་བཅུ་བཞི་དང༌།ཐབས་ལ་མཁས་པའི་མདོར་གསུངས་པའི་བྱང་ཆུབ་སེམས་འདོར་གྱི་རྩ་ལྟུང་བསྣན་པའི་བཅོ་ལྔའོ།།དེ་ལ་དང་པོ་དཀོན་མཆོག་དཀོར་འཕྲོག་གི་ཕམ་པ་ནི། དཀོན་མཆོག་གསུམ་གྱི་དཀོར་འཕྲོག་པ། །ཕས་ཕམ་པ་ཡི་ལྟུང་བར་འདོད། །ཅེས་གསུངས་ཏེ། རྫས་བདག་སངས་རྒྱས་དངོས་སམ་དེའི་སྐུ་གཟུགས་སོགས་སྐུ་གསུང་ཐུགས་རྟེན་དང༌། ཆོས་ལུང་རྟོགས་གང་རུང་དང༌། དགེ་འདུན་འཕགས་པ་ཡིན་ན་གང་ཟག་རེ་རེ་པའམ་སོ་སྐྱེ་ཡིན་ན་དགེ་སློང་ལྟ་བུ་བཞིར་ལོངས་པ་ཡན་ཆད་དེ་དེ་ལྟ་བུའི་དཀོན་མཆོག་གསུམ་གང་རུང་ལ་རྫས་བདག་གིས་བསྔོས་ཟིན་པ་ཡན་གྱི་དཀོར་དཀོན་མཆོག་དེ་དག་ལ་དབང་པའི་གནས་སམ་བཟའ་བཏུང་བཞོན་པ་སོགས་ཡོ་བྱད་དུ་བགྲང་དུ་རུང་བའི་རྫས་ཁབ་སྐུད་ལྟ་བུ་གང་ཡང་རུང་བ་ཇི་ཙམ་བླངས་པས་མ་བྱིན་ལེན་པའི་ལས་ལམ་དུ་འགྱུར་བའི་མ་མཐའ་ཡན་ཆད། །རྐུ་བ་པོའི་རྟེན་ནི། དགེ་འདུན་ལ་རྐུ་བའི་ཚེ་རང་ཉིད་དེའི་གསེབ་ཏུ་མི་གཏོགས་པ། བསམ་པ་ལ་འདུ་ཤེས་མ་འཁྲུལ་བ་དང༌། ཀུན་སློང་དཀོན་མཆོག་གི་ཡིན་པ་རང་མི་དབང་ཡང་གཏན་དུ་དཔྲལ་དགོས་སྙམ་པས་རང་གི་ཆེད་དུའམ། ཡང་ན་ཀུན་སློང་ཉོན་མོངས་ཅན་གྱི་སེམས་ཀྱིས། སྦྱོར་བ་རང་ངམ་གཞན་ལ་བཅོལ་བ་གང་རུང་གིས་འཇབ་བུས་རྐུ་བའམ་མཐུས་འཕྲོག་པ་གང་རུང་གིས་བླངས་པ་ལ་ཐོབ་བློ་སྐྱེས་པ་ན་རྩ་བའི་ལྟུང་བར་འགྱུར་རོ། །གཞུང་གཞན་ལས་སངས་རྒྱས་དཀོན་མཆོཀ་སངས་རྒྱས་དངོས་ཁོ་ན་དང་ཆོས་དཀོན་མཆོག་འགོག་ལམ་ཁོ་ན་དང་དགེ་འདུན་དཀོན་མཆོག་འཕགས་པ་སློབ་པ་ཁོ་ནར་བཤད་པ་ལྟར་འདིར་མི་གཟུང་ངོ༌། །འདི་ལ་སོགས་པའི་ལྟུང་བ་རྣམས་ལ་རྩ་ལྟུང་དང་ཕས་ཕམ་པ་ཡི་ལྟུང་བ་ཞེས་གསུངས་པ་ནི་ད་ལྟ་ཕ་རོལ་པོ་ཉོན་མོངས་པ་རྒྱལ་ནས་གཉེན་པོ་སྡོམ་པ་རྩ་བ་ནས་གཅོད་ཅིང་ཕམ་པར་བྱེད་ལ་ཕྱི་མར་ངན་འགྲོའི་གནས་སུ་ལྟུང་བར་བྱེད་པ་སོགས་ཉེས་པ་ཤིན་ཏུ་བ༠ལྕི་བས་དེ་སྐད་དུ་བརྗོད་པར་འདོད་དོ། །འདི་ལ་སངས་རྒྱས་ཀྱི་དཀོར་འཕྲོག་པ་སོགས་ཕམ་པ་གསུམ་མོ།།གཉིས་བ་དམ་ཆོས་སྤངས་པའི་ཕམ་པ་ནི། དམ་པའི་ཆོས་ནི་སྤོང་བྱེད་པ། །གཉིས་པར་ཐུབ་པས་གསུངས་བ་ཡིན། །ཞེས་གསུངས་ཏེ། ཡུལ་ཐེག་པ་གསུམ་གྱི་ནང་ནས་ཉན་རང་གི་ཐེག་པ་ལས་༡ཚུལ་བདེན་བཞི་དང་རྟེན་འབྲེལ་ལྟ་བུའི་སོ་སོའི་ལམ་གྱི་ཆ་ཤས་རྫོགས་པར་སྟོན་པའམ་ཐེག་པ་ཆེན་པོ་ལས་ཟབ་པ་དང་རྒྱ་ཆེ་བའི་ཕྱོགས་གཉིས་ཀ་རྫོགས་པར་སྟོན་པ་སྟེ་ཐེག་གསུམ་རང་རང་གི་ལམ་གྱི་ཆ་རྫོགས་པར་སྟོན་པའི་སྡེ་སྣོད་གང་ཡང་རུང་བ་ལ་དམིགས་ནས། སྤོང་ཚུལ་འདི་ནི་དེ་བཞིན་ག་ཤེགས་པས་གསུངས་པ་མ་ཡིན་ནོ་ཞེས་སྐུར་བ་འདེབས་པའི་སྒོ་ནས་དམ་པའི་ཆོས་ནི་སྤོང་བར་བྱེད་པ་གང་ཡིན་པ་དེ་ནི་ཕས་ཕམ་པ་གཉིས་པར་འགྱུར་བར་ཐུབ་པས་གསུངས་པ་ཡིན་ནོ། །འདིར་ལམ་གྱི་ཆལྗོགས་པར་སྟོན་པ་དགོས་ལ་དེའི་ཕྱིར་འོག་ཏུ། ཐེག་པ་ཆེན་པོ་སློང་བར་བྱེད། །ཅེས་ཉེས་བྱས་སུ་འཆད་པ་ནི་ཐེག་ཆེན་གྱི་དོན་གྱི་ཕྱོགས་ཆ་རེ་སྤངས་པ་ལ་འཇོག་ཅིང་ཉན་རང་གི་ཐེག་པ་གཉིས་ལའང་དེ་དང་འདྲའོ། །འོ་ན་འོག་ཏུ། ཉན་ཐོས་ཐེག་པ་སྤོང་བར་བྱེད། །ཅེས་ཉེས་བྱས་སུ་བཤད་པ་དང་འགལ་ཞེ་ན། དེ་ནི་ཁྱད་དུ་གསོད་པ་ཙམ་ཡིན་གྱི་སངས་རྒྱས་ཀྱིས་གསུངས་པ་མིན་ནོ་ཞེས་སྤངས་པ་མིན་པས་མི་འགལ་ལོ། །ཟབ་རྒྱས་གང་རུང་སྟོན་པའི་ཐེག་ཆེན་སྤོང་བ་ཉེས་བྱས་སུ་བཤད་པ་དང་། །ཐེག་དམན་གྱི་བཀའ་སྤོང་བ་རྩ་ལྟུང་དུ་འཆད་པ་འགལ་ཏེ། ཕྱི་མ་སྤངས་པ་ལས་སྔ་མ་སྤངས་པ་ཉེས་པ་ཆེ་བའི་ཕྱིར་སྙམ་ན། སྐྱོན་མེད་དེ། སྡོམ་པ་གོང་འོག་གང་གི་སྐབས་སུའང་ཉེས་པ་ཆེ་བས་བཅས་པ་ཆེ་བ་དང་ཉེས་པ་ཆུང་བས་བཅས་པ་ཅུང་བར་མ་ངེས་ཏེ། དཔེར་ན་ལྷ་མཐོང་ངོ་ཞེས་པའི་བརྫུན་ལ་ཕམ་པ་དང་། །དགེ་འདུན་འཁོར་ལོའི་དབྱེན་ལ་ལྷག་མར་བཅས་པ་ལྟ་བུ་ཡིན་པའི་ཕྱིར་ཞེས་འགའ་ཞིག་ཏུ་བཤད་དོ། །འདི་ལ་ཐེག་ཆེན་སྤོང་བ་སོགས་ཀྱི་ཕམ་པ་གསུམ་མོ། །འདིའི་ཐེག་ཆེན་སྤོང་བའི་རྩལྟུང་དང་བྱང་སའི་ཆོས་སྤོང་གི་རྩ་ལྟུང་གཉིས་དོན་གཅིག་པས་བྱང་སའི་དེ་འདིར་འདུ་ལ། དེའི་ཕྱིར་བསླབ་བཏུས་སུ་བྱང་སའི་རྩ་ལྟུང་འདི་ལོགས་སུ་མ་སྨོས་སོ།།གསུམ་པ་རབ་བྱུང་ལ་འཚེ་བའི་ཕམ་པ་ནི། ཚུལ་ཁྲིམས་འཆལ་བའི་དགེ་སློང་ལའང་། ངུར་སྨྲིག་འཕྲོག་དང་བརྡེག་པ་དང༌། །བཙོན་རར་འདུག་པར་བྱེད་པ་དང་། །རབ་ཏུ་བྱུང་ལས་འབེབས་པ་དང༌། ཞེས་གསུངས་ཏེ། གང་ལ་འཚེ་བའི་ཡུལ་ནི། སངས་རྒྱས་ཀྱི་རྗེས་སུ་རབ་ཏུ་བྱུང་བ་ཚུལ་ཁྲིམས་རྣམ་དག་དང་ལྡན་པར་མ་ཟད་ཚུལ་ཁྲིམས་འཆལ་བའི་དགེ་སློང་ལའང༌། ཀུན་སློང་གནོད་ཅིང་འཚེ་བའི་བསམ་པ་ཉོན་མོངས་དང་ལྡན་པས། སྦྱོར་བ་གོས་ངུར་སྨྲིག་འཕྲོག་པ་དང་བརྡེག་པ་དང་བཙོན་རར་འཇུག་པར་བྱེད་པ་དང་རབ་ཏུ་བྱུང་བ་ལས་འབེབས་པའམ་ཕབ་སྟེ་ཁྱིམ་ན་གནས་པ་བྱེད་དུ་འཇུག་པ་སྟེ་ཕམ་པ་བཞི་ལས་བར་བ་གཉིས་ནི་གོང་གི་བྱང་སའི་ཕམ་པ་གསུམ་པ་འཚོག་པའི་ཐམ་པ་དེ་ཉིད་ཀྱིས་བསྡུས་ཀྱང་། བྱང་སའི་འཚོགས་པའི་ཕམ་པ་འདིར་མ་འདུས་པའི་ཕྱིར། བསླབ་བཏུས་སུ། ཁྲོས་པས་སེམས་ཅན་བརྡེག་པ་དང་། ཞེས་བྱང་སའི་འཚོག་པའི་ཕམ་པ་ཟུར་དུ་སྨོས་པ་ཡིན་ནོ། །སོ་སྐྱེའི་དགེ་སློང་བཞི་ཡན་ཆད་ཀྱི་དུར་སྨྲིག་འཕྲོག་པའང་བྱང་སའི་ཕམ་པ་དང་པོས་བསྡུས་སོ། །དེའི་ཕྱིར་འདིར་རབ་བྱུང་སྡོམ་ལྡན་གྱི་ངུར་སྨྲིག་འཕྲོག་ཡུལ་གྱི་དགེ་སློང་ལ་སོ་སྐྱེ་དང་དེ་ཡང་དགེ་སློང་བཞིར་མ་ཚང་པ་དགོས་ཏེ། །་བཞིར་ཚང་ཞིང་དགེ་འདུན་དུ་ལོང་ན་བྱང་སའི་ཕམ་པ་དང་པོ་དང་ཟློས་པར་འགྱུར་བས་སོ། །དེས་ན་དགེ་སློང་བཞིར་ཚང་ན་ལྟུང་བ་འདི་དང་རྩ་ལྟུང་དང་པོ་གཉིས་ཆར་དུ་འགྱུར་ཞེས་ཀྱང་གསུངས། དེས་ན་འདི་ལ་ངུར་སྨྲིག་འཕྲོག་པ་དང་རབ་བྱུང་ལས་ཕབ་པའི་ཕམ་པ་གཉིས་ཡོད་དོ།།ཡང་འདི་ལ་ནང་གསེས་ཀྱིས་དབྱེ་ན། རབ་བྱུང་བསླབ་གཞི་བཟུང་བ་མ་བཟུང་བ་ཚུལ་འཆལ་ཚུལ་ལྡན་བཞི་པོ་རེ་རེ་ལའང་ངུར་སྨྲིག་འཕྲོག་པ་བརྡེག་པ་བཙོན་རར་འཇུག་པ་སྲོག་དང་ཕྲལ་བ་རབ་བྱུང་ལས་ཕབ་པ་སྟེ་ལྔ་ལྔ་བྱས་པའི་རྩ་ལྟུང་ཉི་ཤུ་ཡོད་ཅེས་ཁ་ཅིག་གསུངས་སོ།།བཞི་བ་མཚམས་མེད་པ་ལྔ་གང་རུང་བྱེད་པའི་ཕམ་པ་ནི། མཚམས་མེད་ལྔ་བོ་བྱེད་པ་དང༌།།ཞེས་གསུངས་ཏེ། ཕ་མ་དགྲ་བཅོམ་བསད་པ་གསུམ་དང་དགེ་འདུན་འཁོར་ལོའི་དབྱེན་བྱས་པ་དང་དེ་བཞིན་གཤེགས་པ་ལ་ངན་སེམས་ཀྱིས་ཁྲག་འབྱིན་པའི་མཚམས་མེད་དེ་མཚམས་མེད་ལྔ་བོ་གང་ཡང་རུང་བ་བྱེད་པ་ན་ཕམ་པར་འགྱུར་རོ། །འདི་ལ་ནང་གསེས་ཀྱི་ཕྱེ་བའི་རྩ་ལྟུང་ལྔ་ལས་དབྱེན་མ་གཏོགས་པ་བཞི་གོང་གི་བྱང་སའི་ཕམ་པ་བཞིའི་ནང་གི་གསུམ་པས་བསྡུས་སོ།།ལྔ་པ་ལོག་ལྟ་འཛིན་པའི་ཕམ་པ་ནི། །ལོག་པར་ལྟ་བ་འཛིན་པ་དང༌། །ཞེས་གསུངས་ཏེ། །དཀར་ནག་གི་ལས་འབྲས་དང་སྐྱེ་བ་ལྔ་ཕྱི་སོགས་མེད་པར་ངེས་སོ་སྙམ་པའི་སྐུར་འདེབས་ཀྱི་ལོ་པར་ལྟ་བ་འཛིན་ན་ཕམ་པའོ། །འདི་སྐྱེས་ཙམ་ནས་བྱང་སྡོམ་གཏོང་བར་མ་ཟད་དགེ་རྩ་གཅོད་པས་མི་དགེ་བ་བཅུ་སོགས་བླངས་པ་དང་གཞན་ལེན་དུ་འཇུག་པ་ཡན་ལག་ཏུ་མི་དགོས་སོ། །དྲུག་པ་གནས་འཇིག་པའི་ཕམ་པ་ནི། གྲོང་ལ་སོགས་པ་འཇིག་པ་ལ། །རྩ་བའི་ལྟུང་བར་རྒྱལ་བས་གསུངས། ཞེས་གསུངས་ཏེ། ག ཞིག་བྱ་གྲོང་དང་། ལ་སོགས་ཅེས་པས་བསྡུས་པ་གྲོང་ཁྱེར་དང་ལྗོངོས་དང་ཡུལ་འཁོར་ཏེ་གནས་བཞི་གང་ཡང་རུང་བ། ཀུན་སློང་དེ་དག་གཞིག་འདོད་ཀྱི་བསམ་པ་ཉོན་མོངས་ཅན་གྱིས་ཀུན་ནས་བསླངས་ཏེ། སྦྱོར་བ་གཞིག་ཐབས་གང་ཡང་རུང་བས་འཇིག་པར་བྱེད་པའོ། །དཀོན་མཆོག་དཀོར་འཕྲོག་སོགས་དང་པོ་ལྔ་རྒྱལ་པོའི་ལྟུང་བ་དང༌། ཡང་དྲུག་པ་གནས་འཇིག་པ་གཉིས་པར་བྱས་ནས་ལོག་ལྟ་ལས་གཞན་དཀོན་མཆོག་དཀོར་འཕྲོག་སོགས་ནས་མཚམས་མེད་ཡན་ལྔ་བོ་ལ་བློན་པོའི་ལྟུང་བ་ཞེས་མདོ་བཏུས་སུ་ནམ་སྙིང་གི་མདོ་དྲངས་པ་ལྟར། དེ་དག་སུ་བའི་ལྟུང་བར་རྒྱལ་བས་གསུངས་སོ་ཞེས་པའོ། །གྲོང་སོགས་ན་གནས་པའི་སེམས་ཅན་བཅོམ་པའི་རྩ་ལྟུང་ནི་གོང་གིབྱང་སའི་ཕམ་པ་གསུམ་པས་བསྡུས་ལ། གྲོང་སོགས་ན་ཡོད་པའི་ལོངས་སྤྱོད་བཅོམ་པའི་རྩ་ལྟུང་ནི་འདིའི་རྩ་ལྟུང་དང་པོ་དང་བཅུ་གསུམ་པས་བསྡུས་པར་གསུངས་པས་འདི་ནི་གནས་འཇིག་པ་སྟེ། དེ་ལ་གྲོང་འཇོམས་པ་སོགས་ཀྱི་རྩ་ལྟུང་བཞིའོ།།བདུན་པ་སྣོད་མིན་ལ་ཟབ་མོ་བཤད་པའི་ཕམ་པ་ནི། བློ་སྦྱངས་མ་བྱས་སེམས་ཅན་ལ། །སྟོང་པ་ཉིད་ནི་བརྗོད་པ་དང༌། །ཞེས་གསུངས་ཏེ། ཡུལ་རྫོགས་བྱང་དོན་གཉེར་གྱི་སེམས་བསྐྱེད་པ་ཡིན་ཡང་སྟོང་ཉིད་ལ་ནན་ཏན་གྱིས་བློ་སྦྱངས་པར་མ་བྱས་པའི་སེམས་ཅན་སྟོང་ཉིད་བསྟན་ན་སྐྲག་པ་སྐྱེ་བར་འགྱུར་བ་ལ། ཀུན་སློང་སྣོད་མ་བརྟགས་པར་སྟོང་ཉིད་ཀྱི་སྣོད་རུང་དུ་མ་ཤེས་བཞིན་དུ།བསྟན་བྱ་སྤྲོས་པ་ཐམས་ཅད་དང་བྲལ་བའི་སྟོང་པ་ཉིད་ཀྱི་དོན་ནི་རང་དགར་བརྗོད་ཅིང་བསྟན་པས་སྐྲག་ནས་རྫོགས་བྱང་དོན་གཉེར་གྱི་སེམས་ལས་ཕྱིར་ལོག་སྟེ་ཐེག་དམན་གྱི་བྱང་ཆུབ་ཏུ་སེམས་བསྐྱེད་ན་སྟོང་ཉིད་སྟོན་པ་པོ་ལ་རྩ་ལྟུང་ངོ༌། །འདི་ནི་སྣོད་མ་བརྟགས་པ་ལ་ཡིན་གྱི་བརྟགས་ནས་རུང་བར་ཤེས་ན་དོན་ལ་དེ་ལྟར་མིན་ཡང་ཕམ་པ་མི་སྐྱེད་སྙམ་གསུང་ངོ༌།།བརྒྱད་པ་ཐེག་ཆེན་ལས་བཟློག་པའི་ཕམ་པ་ནི། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང་། །ཞེས་གསུངས་ཏེ། བཟློག་པར་བྱ་བའི་ཡུལ་རྫོགས་བྱང་དུ་སེམས་བསྐྱེད་ནས་སངས་རྒྱས་ཉིད་ཐོབ་བྱེད་ཀྱི་ལམ་ཐེག་ཆེན་ལ་ཞུགས་པའི་གང་ཟག་དག་ལ། ཀུན་སློང་ཐེག་ཆེན་ལས་ལྡོག་པར་འདོད་པ་བསམ་པས། བཟློག་ཚུལ་ཁྱོད་ཀྱིས་ཕྱིན་དྲུག་ལ་སྤྱད་པ་དང་འཚང་རྒྱ་བར་མི་ནུས་པས་ཉན་རང་གི་ཐེག་པར་སེམས་སྐྱེད་ཅིག་དང་དེས་འཁོར་བ་ལས་ཐར་བར་འགྱུར་རོ་ཞེས་ཕ་རོལ་པོ་རྫོགས་པའི་བྱང་ཆུབ་ལས་བཟློག་ན་ཕམ་པར་འགྱུར་ལ། འདི་བཟློག་པ་ཙམ་གྱིས་མི་ཆོག་པར་དེས་ཀྱང་དེ་ལྟར་ལོག་ནས་དམན་ལམ་དུ་སེམས་བསྐྱེད་པ་དགོས་པར་གསུང་ངོ༌། །སྔ་མ་དང་འདི་གཉིས་ལ་ཡུལ་དེ་ཡང་སྡོམ་ལྡན་ཡིན་ན་བྱང་ཆུབ་སེམས་འདོར་གྱི་རྩ་ལྟུང་འབྱུང་ཡང་དེ་ནི་འོག་ཏུ་འཆད་པས་དེར་འདུས་སོ།།དགུ་པ་སོ་ཐར་སྤོང་བའི་ཕམ་པ་ནི། །སོ་སོ་ཐར་པ་ཡོངས་སྤངས་ཏེ། །ཐེག་པ་ཆེ་ལ་སྦྱོར་བ་དང༌། ཞེས་གསུངས་ཏེ། ཡུལ་སོ་སོ་ཐར་པ་དང་འདུལ་བའི་ཚུལ་ཁྲིམས་ལ་ཚུལ་བཞིན་དུ་སློབ་པའི་གང་ཟག་ལ། ཀུན་སློང་དེ་དང་དེ་ལས་ལྡོག་པར་འདོད་པས། སྦྱོར་བ་འདུལ་བའི་ཚུལ་ཁྲིམས་ཚོདག་པས་ཅི་ཞིག་བྱ་རྫོགས་བྱང་དུ་སེམས་བསྐྱེད་ལ་ཐེག་ཆེན་ལྷོགས་ཤིག་དང་སེམས་བསྐྱེད་པ་ཙམ་དང་ཐེག་ཆེན་བཀླག་པ་ཙམ་གྱིས་ཉོན་མོངས་པའི་དབང་གིས་བྱུང་བའི་སྒོ་གསུམ་གྱི་ཉེས་སྤྱོད་ཐམས་ཅད་འདག་པར་འགྱུར་རོ་ཞེས་སྨྲས་པ་ན་དེས་བཟློག་པ་བཞིན་དུ་སོ་སོ་ཐར་དང་འདུལ་བའི་ཚུལ་ཁྲིམས་ཡོངས་སུ་སྤངས་ཏེ་ཐེག་པ་ཆེ་ལ་སྦྱོར་བར་བྱས་ན་དེ་སྐད་སྨྲ་བ་པོ་ལ་རྩ་ལྟུང་ངོ༌། །དེ་ལྟར་གོ་བར་བྱས་པ་ཙམ་ནི། འོག་ཏུ་ཉན་ཐོས་ཐེག་པ་སྤོང་བར་བྱེད། །ཅེས་ཉེས་བྱས་སུ་བཤད་པས་འདིར་ཕ་རོལ་སོ་སོ་ཐར་གྱི་བསླབ་པ་ལ་སློབ་པ་ལས་ལོག་པ་དགོས་པར་གསུངས་སོ།།བཅུ་པ་ཉན་རང་གི་ཐེག་པ་ལ་སྐུར་བ་འདེབས་པའི་ཕམ་པ་ནི། སློབ་པའི་ཐེག་པས་ཆགས་ལ་སོགས། །སྤོང་བར་འགྱུར་བ་མིན་ཞེས་འཛིན། །ཕ་རོལ་དག་ཀྱང་འཛིན་འཇུག་དང༌། །ཞེས་གསུངས་ཏེ། སྐུར་བ་གདབ་ཡུལ་སློབ་པའི་ཐེག་པ་ཞེས་སློབ་མ་ཉན་ཐོས་ཀྱི་ཐེག་པའམ་དེ་བཞིན་དུ་རང་རྒྱལ་གྱི་ཐེག་པ་གང་རུང་ངམ་ཐེག་དམན་སྤྱི་ལ། སྐུར་བ་འདེབས་ཚུལ་དེ་དག་ལ་ཇི་ཙམ་བསླབ་པས་ཀྱང་འདོད་ཆགས་ལ་སོགས་པ་ཉོན་མོངས་པ་མ་ལུས་པ་སྤོང་བར་འགྱུར་བ་མིན་ནོ་ཞེས་བསམ་པ་ཐག་པ་ནས་སྐུར་བ་འདེབས་ཤིང་ཉན་རང་གི་རྟོགས་པའི་ཆོས་ཀྱིས་འཁོར་བ་ལས་འབྱུང་མི་ནུས་པར་འཛིན་པར་བྱེད་ན་རྩ་ལྟུང་ངོ༌། །དེ་ཙམ་གྱིས་རྩ་ལྟུང་དུ་འགྱུར་གྱི། ཕ་རོལ་དག་ཀྱང་འཛིན་འཇུག་དང༌། །ཞེས་པ་ངེས་པར་ཡན་ལག་ཏུ་མི་དགོས་པར་གསུང་ལ། ཕ་རོལ་དག་ཀྱང་འཛིན་འཇུག །ཅེས་པའི་དོན་ཡང་དེ་ལྟར་སྐུར་པ་བཏབ་པས་སྐུར་བ་འདེབས་པ་པོ་ལ་རྩ་ལྟུང་འབྱུང་བར་མ་ཟད། སྒྱུ་ཡུལ་དེ་ལའང་དེ་འདྲའི་ལྟ་བ་དེ་འཛིན་དུ་གཞུག་པའི་རྐྱེན་ལས་ཡུལ་དེས་ཀྱང་དེ་འདྲའི་ལྟ་བ་དེ་བླངས་ན་སྨྲ་ཡུལ་དེ་ཡང་བྱང་སྡོམ་ལྡན་པ་ཡིན་ན་དེ་ལའང་རྩ་ལྟུང་འདི་འབྱུང་བས་ཕམ་པར་འགྱུར་ཞེས་པའོ། །ཕམ་པ་གཉིས་པའི་ཉན་རང་གི་ཆོས་སྤངས་པ་དང་རྩ་ལྟུང་འདི་གཉིས་མི་འདྲ་སྟེ་སྔ་མ་ལུང་གི་ཆོས་སྤངས་པ་དང་འདི་རྟོགས་པའི་ཆོས་སྤངས་པ་ཡིན་པ་དང༌། སྤོང་ཚུལ་ཡང་སྔ་མ་སངས་རྒྱས་ཀྱིས་མ་གསུངས་སོ་ཞེས་སྤོང་བ་ཡིན་ལ་འདི་ཉན་རང་གི་རྟོགས་པའི་ཆོས་ཀྱིས་ཉོན་མོངས་སྤོངས་མི་ནུས་པས་སྲིད་པའི་ན་བ་གཅོད་མི་ནུས་ལ་དེས་ན་འཁོར་བ་ལས་འབྱུང་མི་ནུས་ཞེས་སྤོང་བ་ཡིན་པའི་ཕྱིར་རོ། །རྩ་ལྟུང་འདི་ནང་གསེས་ཀྱིས་ཕྱེ་ན་ཉན་རང་གི་ཐེག་པ་གཉིས་དང་ཐེག་དམན་སྤྱི་ལ་སྐུར་བའི་རྩ་ལྟུང་ངོ༌།།བཅུ་གཅིག་པ་བདག་བསྟོད་གཞན་སྨོད་ཀྱི་ཕམ་པ་ནི། རང་གི་ཡོན་ཏན་བརྗོད་པ་དང༌། །རྙེད་པ་དང་ནི་བཀུར་སྟི་དང་། །ཚིགས་བཅད་རྒྱུ་ཡིས་གཞན་སྨོད་དང་། །ཞེས་གསུངས་ཏེ། སྨྲ་སའི་ཡུལ་ནི་སྨད་ཡུལ་ལ་འདུན་པའི་གང་ཟག་གང་རུང་ལ། ཀུན་སློང་། རྙེད་བཀུར་དང་ཚིགས་བཅད་གང་རུང་ལ་ཆགས་པས་ཀུན་ནས་བསླངས་ཏེ། བརྗོད་ཚུལ་རང་ཉིད་རྙེད་བཀུར་དང་ཚིགས་བཅད་ཀྱི་ཕྱིར་དུ་ཐེག་ཆེན་ཀློག་པ་དང་སྟོན་པ་སོགས་བྱེད་བཞིན་དུ་བདག་ནི་རྙེད་སོགས་ལ་མི་ལྟ་བའི་ཐེག་ཆེན་པ་ཡིན་གྱི་ཞེས་འོག་གི་རྩ་ལྟུང་བཅུ་གཉིས་པའི་མི་ཆོས་བླ་མ་མ་གཏོགས་པའི་རང་གི་རྒྱུད་ལ་ཡོན་ཏན་མེད་པར་ཤེས་བཞིན་དུ་བརྫུན་གྱིས་ཡོད་པར་བརྗོད་ན་ཕམ་པ་དང༌། དེ་བཞིན་དུ་ཀུན་སློང་ཕ་རོལ་གྱི་རྙེད་པ་ད་ང་ནི་བཀུར་སྟི་དང་ཚིགས་སུ་བཅད་པ་གང་རུང་ལ་ཕྲག་དོག་གིས་ཀུན་ནས་བསླངས་པའི་རྒྱུ་ཡིས་གཞན་ཕ་རོལ་པོ་དེ་ནི་རྙེད་བཀུར་སོགས་ལ་མི་ལྟ་བའི་ཐེག་ཆེན་པ་མིན་ནོ་ཞེས་བརྫུན་གྱིས་མི་བསྔགས་པ་བརྗོད་དེ་སྨོད་ན་ཡང་ཕམ་པར་འགྱུར་བས་འདི་ལ་བསྟོད་སྨད་སོ་སོར་ཕྲལ་བས་ཕམ་པ་གཉིས་ཡོད་པ་དང་རྙེད་བཀུར་གང་རུང་ལ་ཆགས་པས་ཆོག་པ་ཡང་སྔར་དང་འདྲ་ལ་བསྟོད་སྨད་ནི་མདོ་ལས་ལྕེ་གཉིས་བྱེད་པ་ཞེས་གསུངས་པས་བརྫུན་གྱིས་སྨྲས་པ་ལ་བྱ་དགོས་པ་འདྲ་ཞེས་གསུང་ངོ༌། །འདི་བྱང་སའི་ཕམ་པ་དང་པོ་གཉིས་ཕྱོགས་གཅིག་ཏུ་བྱས་པ་དང་དོན་གཅིག་པར་རྒྱལ་སྲས་ཞི་བའི་ལྷས་བཞེད་པ་ཡིན་པར་གསུངས་ཤིང་བསླབ་བཏུས་སུ་བྱང་སའི་ཕམ་པ་རྣམས་དྲངས་པའི་སྐབས་སུ། རྙེད་དང་བཀུར་སྟིར་ཆགས་པ་ཡིས། ཞེས་སོགས་ཀྱི་ཕམ་པ་དང་པོ་མ་དྲངས་པ་ནི་ནམ་སྙིང་གི་མདོ་ནས་བཤད་པའི་ཕམ་པ་འདི་དོན་གཅིག་པའི་རྒྱུ་མཚན་སོགས་ཀྱིས་ཡིན་༌པར་གསུངས་སོ། །དེས་ན་ཞི་བའི་ལྷའི་དགོངས་པ་ལྟར་ན་བྱང་སའི་རྩ་ལྟུང་དེ་ལའང་ཡན་ལག་གི་རྩིས་འདི་བཞིན་བྱེད་དགོས་པ་འདྲ་ཞེས་གསུང་ངོ༌། །བཅུ་གཉིས་པ་མི་ཆོས་བླ་མའི་བརྫུན་སྨྲའི་ཕམ་པ་ནི། བདག་ནི་ཟབ་མོ་བཟོད་པའོ་ཞེས། །ལོག་པ་ཉིད་ནི་སྨྲ་བ་དང་། །ཞེས་གསུངས་ཏེ། ཡུལ་དོན་གོ་བའི་ཕ་རོལ་པོ་ལ། སྨྲ་ཚུལ་སྟོང་ཉིད་ཀྱི་ཆོས་བསྟན་ནས་རང་ལ་སྟོང་ཉིད་ཀྱི་རྟོགས་པ་མེད་བཞིན་དུ་བདག་ནི་ཟབ་མོ་སྟོང་ཉིད་ཀྱི་དོན་མངོན་སུམ་དུ་རྟོགས་པར་བཟོད་པས་ཡིན་པས། ཁྱོད་ལ་སྙིང་བརྩེ་བས་བསྟན་གྱི་ཁྱོད་ཀྱིས་ཀྱང་དེ་མངོན་སུམ་དུ་འགྱུར་བ་དེ་ལྟར་དུ་སྒོམས་ཤིག་དང་ཁོ་བོ་དང་འདྲ་བར་འགྱུར་བའོ་ཞེས་ཕྲག་དོག་མ་གཏོགས་པའི་ཉོན་མོངས་ཅན་གྱི་བསམ་པས་ཀུན་ནས་བསླངས་ཏེ་ཕྱིན་ཅི་ལོག་པ་བརྫུན་ཉིད་ནི་སྨྲ་བ་དང་དེ་ལྟར་སྨྲས་པ་ཕ་རོལ་པོས་དོན་གོ་ན་རྩ་ལྟུང་ངོ༌། །རྟེན་དེ་བྱང་སྡོམ་ལྡན་པའི་དགེ་སློང་ལྟ་བུ་ཡིན་ན་སོ་ཐར་དང་ཐེག་ཆེན་གྱི་ཕམ་པ་གཉིས་ཀ་འབྱུང་བའི་སྐབས་ཡོད་པར་གསུངས་པས་གོང་གི་རྩལྟུང་བཅུ་གཅིག་པ་ལའང་དེ་དང་རིགས་འགྲེ་སྦྱར་ཆོག་པ་འདྲའོ།། །།བཅུ་གསུམ་པ་དཀོན་མཆོག་གི་དཀོར་ལེན་པའི་ཕམ་པ་ནི། དགེ་སྦྱོང་ཆད་པས་གཅོད་འཇུག་དང་། །དཀོན་མཆོག་གསུམ་གྱི་སྦྱིན་བྱེད་དང༌། །མ་།སྦྱིན་པ་ལེན་པར་བྱེད་པ་དང༌། །ཞེས་གསུངས་ཏེ། རང་ཉིད་ཀྱིས་རྒྱལ་བློན་སོགས་ལ་བརྟེན་ནས་དགེ་སྦྱོང་ལ་ནོར་གྱི་ཆད་པས་གཅོད་དུ་འཇུག་པ་དང་། དེ་ལྟར་ཆད་པས་གཅོད་པས་ན་དགེ་སྦྱོང་དེས་ཀྱང་སོ་སྐྱེའི་གང་ཟག་གསུམ་མན་ཆད་ཀྱི་གང་ཟག་གམ་དགེ་འདུན་གྱིའམ་མཆོད་རྟེན་གྱི་ཡོ་བྱད་སོགས་དཀོན་མཆོག་གསུམ་གྱི་དཀོར་གང་ཡང་རུང་བ་རང་ཉིད་ཀྱིས་རྐུ་འཕྲོག་བྱས་པའམ་གཞན་ལ་དེ་ལྟར་བྱེད་དུ་བཅུག་པའི་དཀོར་དེ་ཆད་པས་གཅོད་དུ་འཇུག་པ་པོ་རང་ཉིད་ལ་སྦྱིན་པར་བྱེད་པ་དང༌། རང་གིས་ཀྱང་སྦྱིན་པ་དེ་ལེན་པར་བྱེད་ཅིང་ཐོབ་བློ་སྐྱེས་པ་ན་རྩ་ལྟུང་ངོ་། །དེས་རྒྱལ་བློན་སོགས་ལ་འབུལ་བ་དེ་དག་གིས་ལེན་ན་དེ་དག་ཀྱང་བྱང་སྡོམ་ལྡན་པ་ཡིན་ན་རྩ་ལྟུང་གསུམ་པ་དང་དང་པོ་འབྱུང་ངོ༌། །འདིའི་དགེ་སྦྱོང་ཆད་པས་བཅད་པའི་རྩ་ལྟུང་ནི་རྩ་ལྟུང་གསུམ་པར་འདུ་ཞིང༌། དཀོན་མཆོག་གསུམ་གྱི་དཀོར་ལེན་པའི་རྩ་ལྟུང་ནི་རྩ་ལྟུང་དང་པོར་འདུ་ལ། དེ་ལྟ་བུའི་རྩ་ལྟུང་དེ་གཉིས་དང་འདི་ཟློས་པར་མི་འགྱུར་ཏེ། དེ་གཉིས་ནི་མ་བྱིན་པར་ལེན་པ་དང་འདི་བྱིན་པ་ལེན་པ་ཡིན་པའི་ཕྱིར་དང་རྩ་ལྟུང་དང་པོ་ནི་རང་གིས་བརྐུས་པའམ་རྐུར་བཅུག་པ་ཡིན་ལ་འདི་ནི་དགེ་སྦྱོང་ལ་ཆད་པས་གཅོད་དུ་བཅུག་པ་ན་དེ་བརྐུས་སམ་རྐུར་བཅུག་པ་ལེན་པའི་རྩ་ལྟུང་ཡིན་པའི་ཕྱིར་མི་འདྲའོ། །འདིར་སོ་སྐྱེའི་དགེ་སློང་གཅིག་གམ་གཉིས་སམ་གསུམ་ལྟ་བུའི་གང་བྱག་གི་དཀོར་ཞེས་བཤད་པ་ནི་ཁྱད་པར་ཡིན་གྱི་གཞན་ནི་སྔར་བསྟན་པ་བཞིན་ཅི་རིགས་སུ་སྦྱར་རོ། །བཅུ་བཞི་པ་ཁྲིམས་ངན་འཆའ་བ་སོགས་ཀྱི་ཕམ་པ་ནི། ཞི་གནས་འདོར་བར་བྱེད་པ་དང༌། །ཡང་དག་འཇོག་གི་ལོངས་སྤྱོད་རྣམས། །ཁ་ཏོན་བྱེད་ལ་སྦྱིན་པ་རྣམས། །ཞེས་གསུངས་ཏེ། ཡུལ་ཆོས་སྤྱོད་པའི་དགེ་སློང་རྣམས་ལ་གནོད་འཚེའི་བསམ་པས་ཞི་གནས་དང་ལྷག་མཐོང་དང་མཐུན་པའི་ཡིད་བྱེད་འདོར་བ་དང་ཉོན་མོངས་པ་མང་དུ་འགྱུར་བའི་ཁྲིམས་ངན་འཆའ་བར་བྱེད་པ་དང་། །ཡང་རྫས་བདག་སྤོང་བ་ལ་བརྩོན་པའི་ཡང་དག་འཇོག་གི་དགེ་སློང་འཕགས་པ་མ་ཡིན་ཞིང་བཞིར་མ་ལོངས་པ་གསུམ་མན་ཆད་གང་ཡང་རུང་བའི་ལོངས་སྤྱོད་རྣམས། ཀུན་སློང་དེ་དག་ལ་སྡང་ཞུགས་ཀྱི་བསམ་པས་བསླངས་ཏེ། སྦྱོར་བ་མ་བྱིན་པར་བླངས་ནས་ཁ་ཏོན་བྱེད་པ་རྣམས་ལ་སྦྱིན་པར་བྱེད་པ་རྣམས་ཀྱང་རྩ་ལྟུང་དུའགྱུར་ལ། འདིའི་རྫས་བདགི་འཕགས་པ་དང་དགེ་འདུན་དུ་ལོངས་པ་ཡིན་ན་ཕམ་པ་དེ་རྩ་ལྟུང་དང་པོར་འགྱུར་བས་དེ་ལྟ་བུ་མ་ཡིན་པ་དགོས་སོ། །འདི་དག་ནི་ཀུན་སློང་ལ་བརྩེ་བའི་བསམ་པ་ཞེས་ཡོད་པ་ནི་ཡི་གེ་མ་དག་པ་ཡིན་པས་གཙེ་བའི་བསམ་པའམ་འཚེ་བའི་བསམ་པ་ཞེས་ཡོད་དགོས་པར་གསུངས་སོ། །དེ་དག་རྩ་བའི་ལྟུང་བ་སྟེ། །ཞེས་པའི་དེ་དག་ཅེས་པ་རྩ་ལྟུང་བདུན་པ་མན་ཆད་དང་སྦྱར་དགོས་ཏེ། ཕྱི་མ་བརྒྱད་པོ་ལ་ལས་དང་པོ་བའི་ལྟུང་བ་ཞེས་མདོ་ལས་གསུངས་པ་ལྟར་དང༌། རྩ་ལྟུང་དྲུག་པའི་མཐར། རྩ་བའི་ལྟུང་བར་རྒྱལ་བས་གསུངས། །ཞེས་ཡོད་ལ། །དེ་མན་ཆད་དུ་འདི་མ་གཏོགས་མེད་པའི་ཕྱིར་རོ། །སེམས་ཅན་དམྱུལ་བ་ཆེན་པོའི་རྒྱུ། །ཞེས་པས་ནི་སྔར་བཤད་པའི་རྩ་ལྟུང་དེ་རྣམས་ལས་རྩ་ལྟུང་རེ་རེའི་ཉེས་པ་ཡང་སེམས་ཅན་དམྱལ་བ་ཆེན་པོའི་རྒྱུ་ཡིན་པར་སྟོན་ལ། རྨི་ལམ་འཕགས་པ་ནམ་སྙིང་པོའི། །མདུན་དུ་འདུག་སྟེ་བཤགས་པར་བྱ། །ཞེས་པས་ནི་ལྟུང་བ་ལས་ལྡང་པའི་ཐབས་བསྟན་ཏེ་བསླབ་བཏུས་ལས་ཤེས་པར་བྱའོ། །རྩ་ལྟུང་བྱུང་ན། སྡོམ་པ་སླར་ཡང་བླང་བར་བྱ། །ཞེས་པ་ལྟར་བྱ་དགོས་པ་མ་ཡིན་ནམ་བཤགས་པས་ལྟུང་བ་ལས་ཇི་ལྟར་ལྡང་ནུས་སྙམ་ན། དེ་ཡང་བཤགས་པས་ངན་སོང་དུ་འགྲོ་བ་ལྡོག་ནུས་ཀྱང་སོར་ཆུད་པ་ལ་ནི་སླར་སྡོམ་པ་བཟུང་དགོས་སོ། །དེ་དག་ནི་ནམ་སྙིང་གི་མདོ་ལས་གསུངས་པ་བཞིན་བསླབ་བཏུས་སུ་ཚིགས་བཅད་དུ་བསྡེབས་པར་མཛད་པའོ། །འདི་དག་ལ་རྒྱལ་པོ་དང་བློན་པོ་དང་ལས་དང་པོ་བའི་ལྟུང་བ་ཞེས་སོ་སོར་གསུངས་པ་ནི་དེ་དང་དེ་ལ་འབྱུང་ཉེ་བའི་དབང་དུ་བྱས་པ་ཡིན་གྱི་བྱང་སྡོམ་ལྡན་པའི་རྒྱལ་པོ་སོགས་གསུམ་ཀ་ལ་དེ་ཐམས་ཅད་འབྱུང་བར་ཞི་བའི་ལྷས་གསུངས་པ་ལྟར་ཡིན་ནོ།།གཞན་ཡང་། བྱང་ཆུབ་སེམས་ནི་ཡོངས་འདོར་དང་། །ཞེས་པ་ནི། སྨོན་པའི་བྱང་ཆུབ་ཀྱི་སེམས་ནི་ཡོངས་སུ་འདོར་བའི་རྩ་ལྟུང་སྟེ། འདི་རྩ་ལྟུང་དུ་ཐབས་ལ་མཁས་པའི་མདོར་གསུངས་ལ་རྩ་ལྟུང་འདི་སྐྱེད་པའི་རྟེན་ལ་བྱང་སྡོམ་ལྡན་པ་དགོས་པས་སེམས་དོར་བའི་སྐད་ཅིག་དང་པོ་ལ་སྡོམ་པ་ཡོད་ལ་སྐད་ཅིག་གཉིས་པ་ནས་སྡོམ་པ་གཏོང་བ་ཡིན་གྱི་དོར་བ་ཙམ་ནས་བྱང་སེམས་མིན་པར་མི་འགྱུར་རོ༑༑རྩ་ལྟུང་ལྔ་བ་ལོག་ལྟ་སྐྱེས་པའང་དེ་བཞིན་དུ་ཤེས་པར་བྱའོ། །དེའི་ཕྱིར་འདི་གཉིས་བྱུང་བ་ཙམ་ནས་རྩ་ལྟུང་དུ་འགྱུར་བས་ཀུན་དཀྲིས་ཚང་མི་དགོས་ཤིང་གཞན་ལ་དགོས་ཏེ་འཆད་པར་འགྱུར་རོ། །ཆབ་ས་དང་སེར་སྣ་མི་བཟད་པས། །སློང་ལ་སྦྱིན་པར་མི་བྱེད་དང༌། །ཞེས་པའི་རྩ་ལྟུང་ནི་གོང་གི་བྱང་སར་གསུངས་པའི་རྩ་ལྟུང་བཞི་ཚན་གྱི་གཉིས་པ་དང་དོན་གཅིག་པས་དེར་འདུ་བ་དང༌།བསྒྲིམས་ཏེ་དགའ་བར་བྱེད་པ་ན། །སེམས་ཅན་ལ་ནི་མི་བཟོད་དང་། །ཁྲོས་པས་སེམས་ཅན་བརྡེག་པ་དང་། །ཅེས་པའི་རྩ་ལྟུང་ནི་གོངགི་བཞི་ཚན་གྱི་གསུམ་པ་དང་དོན་གཅིག་པས་དེར་འདུ་བ་དང་།ཉོན་མོངས་རང་གི་ཚུལ་མིན་ཡིད་བྱེད་ཀྱི་རྗེས་སུ་ཞུགས་པ། མཆན། བ་དང་གཞན་མཐུན་པས། །གཞན་གྱི་གཡམ་ལ་རྒྱུག་པ། མཆན། ཆོས་ལྟར་བཅོས་པ་སྟོན་པའོ། །བརྗོད་པའོ། །ཞེས་པའང་ཡོད། ཞེས་པ་ནི་གོང་གི་བཞི་ཚན་གྱི་བཞི་པའི་ཕྱོགས་གཅིག་ཐེག་ཆེན་སྤོང་བ་དང་དོན་གཅིག་པས་དེར་འདུའོ།།བྱང་ཆུབ་སེམས་འདོར་སོགས་འདི་དག་ཀྱང་ཐབས་ལ་མཁས་པའི་མདོ་བཞིན་དུ་བསླབ་བཏུས་ནས་གསུངས་པའོ།།དེ་ལྟར་བྱང་ས་ལས་བྱུང་བའི་ཕམ་པ་བཞི། བསླབ་བཏུས་ལས་བཤད་པའི་ཕམ་པ་བཅུ་བཞི།བྱང་ཆུབ་སེམས་འདོར་གྱི་རྩ་ལྟུང་སྟེ་བསྡོམས་པས་བཅུ་དགུའོ། །ད་དུང་བསྡུས་ན་ནམ་སྙིང་གི་མདོར་འབྱུང་བའི་རྩ་ལྟུང་བཅུ་གཅིག་པ་བྱང་སར་འབྱུང་བའི་ཕམ་པ་དང་པོར་འདུ་བས་བཅོ་བརྒྱད་དུ་འདུའོ།།དེ་དག་ལ་ཞིབ་ཏུ་ཕྱེ་ན་སུམ་ཅུ་རྩ་བདུན་དུ་དབྱེར་ཡོད་དེ། ནམ་སྙིང་གི་མདོར་གསུངས་པའི་ཕམ་པ་དང་པོ་གཉིས་ལ་ནང་གསེས་ཀྱི་ཕྱེ་བས་གསུམ་གསུམ། ཕམ་པ་གསུམ་པ་ལ་གཉིས། ཕམ་པ་བཞིཔ་ལ་ལྔ། ཕམ་པ་ལྔ་པ། དེ་ནས་ཕམ་པ་དྲུག་པ་ལ་བཞི། ཕམ་པ་བདུན་པ། ཕམ་པ་བརྒྱད་པ། ཕམ་པ་དགུ་པ། ཕམ་པ་བཅུ་པ། ཕམ་པ་བཅུ་གཅིག་པ་ལ་གཉིས། ཕམ་པ་བཅུ་གཉིས་པ། ཕམ་པ་བཅུབཞི་པ་ལ་གཉིས། བྱང་ཆུབ་སེམས་འདོར། བྱང་ས་ནས་འབྱུང་བ་ལ་སྦྱོར་བའི་སྒོ་ནས་བརྒྱད་དུ་འགྱུར་བས་ན་སུམ་ཅུ་རྩ་བདུན་ནོ། །འདི་ལ་སློབ་དཔོན་བྱང་ཆུབ་བཟང་པོའི་འགྲེལ་པ་གསར་མ་ལས་ནམ་སྙིང་གི་མདོ་ནས་འབྱུང་བའི་རྩ་ལྟུང་དུ་གསུངས་པ་རྣམས་རྩ་ལྟུང་མཚན་ཉིད་པ་མ་ཡིན་པར་འཆད་ལ་དེ་བཞིན་དུ་རྒྱ་བོད་ཀྱི་བླ་མ་མང་པོ་ཞིག་དེ་ལྟར་འདོད་ལ། སྔ་མ་ཁ་ཅིག་གི་ལུགས་ལ་བསླབ་བཏུས་དང་སྤྱོད་འཇུག་སོགས་ནས་གསུངས་པའི་ཆོ་གས་སྡོམ་པ་ལེན་ན་ནམ་སྙིང་གི་མདོ་ལས་བཤད་པ་རྣམས་རྩ་ལྟུང་དུ་འགྱུར་ལ། བྱང་ས་ལས་གསུངས་པའི་ཆོ་གས་ལེན་ན་བྱང་སར་བཤད་པ་རྣམས་རྩ་ལྟུང་དུ་འགྱུར་བར་བཞེད་ལ། ས་སྐྱ་བ་གོང་མ་ཡབ་སྲས་སོགས་ཕལ་ཆེར་གྱི་བཞེད་པ་ལ་བསླབ་བཏུས་སྤྱོད་འཇུག་སོགས་ནས་འབྱུང་བ་དབུ་མ་ལུགས་དང་། བྱང་ས་ནས་འབྱུང་བ་རྣམས་སེམས་ཙམ་ལུགས་སུ་འཇོག འདིར་རང་ལུགས་ལ་མདོ་ནས་ཀྱང་འདི་དག་རྩ་ལྟུང་དུ་གསུངས་ལ་མདོའི་དོན་འགྲེལ་བ་ལ་ཚད་མར་གྱུར་པ་རྒྱལ་སྲས་ཞི་བའི་ལྷས་དེའི་དོན་འཆད་པ་ནའང་རྩ་ལྟུང་དུ་བཀྲལ་ཞིང་ཁྱད་པར་ནམ་སྙིང་གི་མདོ་དང་བྱང་སའི་དོན་གཉིས་ཀ་བསྡུས་ནས་གསུངས་པ་འདི་ཁོ་ན་ལྟར་བྱ་སྟེ། བསླབ་བཏུས་འགྱུར་རྙིང་ལས་རྩ་བའི་ལྟུང་བ་འདི་དག་བདེ་བླག་ཏུ་བླངས་ཤིང་བཟུང་བ་དང་གཅིག་གིས་འདོད་པ་ལྟར་བསྡུས་པའི་ཚིག་ལེའུར་བྱེད་པ་བརྗོད་པར་བྱའོ་ཞེས་གསུངས་པས་ལུགས་གཉིས་གཅིག་ཏུ་བསྲེས་ནས་རྩ་ལྟུང་མཚན་ཉིད་པར་གསུངས་པའི་ཕྱིར་དང༌། སྤྱོད་འཇུག་གི་འགྲེལ་ཆེན་དང་དགེ་ལྷའི་༠འགྲེལ་པ་སོགས་སུ་ཡང་རྩ་ལྟུང་དུ་བཤད་པའི་ཕྱིར་གདོན་མི་ཟ་བར་རྩ་ལྟུང་དུ་ཁས་བླངས་དགོས་ལ།ལུགས་གཉིས་གཅིག་ཏུ་བསྡུ་བའི་ཚུལ་འདི་ནི་ཞང་ཤར་པ་ཡོན་ཏན་གྲགས་ཀྱི་ལམ་རིམ་བརྗེད་བྱང་མ་ནས་ཀྱང་འབྱུང་ངོ༌། །ལུགས་གཉིས་གཅིག་ཏུ་བསྡུ་ཚུལ་ཡང་། བསླབ་བཏུས་ལས། དཀོན་མཆོག་གསུམ་གྱི་དཀོར་འཕྲོག་པ། །ཞེས་སོགས་ཀྱིས་ནམ་སྙིང་གི་མདོར་གསུངས་པའི་རྩ་ལྟུང་རྣམས་ཚང་བར་གསུངས་ནས། དེའི་སྟེང་དུ། ཆགས་དང་སེར་སྣ་མི་བཟད་པས། ཞེས་སོགས་ཀྱིས་བྱང་ས་ནས་གསུངས་པའི་རྩ་ལྟུང་རྣམས་ཀྱང་བསྣན་ནས་གསུངས་པ་ལྟར་རོ། །དེས་ན་ནམ་སྙིང་གི་མདོ་ནས་གསུངས་པའི་རྩ་ལྟུང་བཅུ་བཞི། ཐབས་ལ་མཁས་པའི་མདོ་ནས་གསུངས་པའི་རྩ་ལྟུང་གཅིགབྱང་སའི་ཐུན་མིན་གྱི་རྩ་ལྟུང་ལྔ་སྟེ་ཉི་ཤུ་པོ་ཐམས་ཅད་བྱང་སའི་ཆོ་གས་ནོད་ཀྱང་རུང་། བསླབ་སྤྱོད་ཀྱི་ཆོ་གས་ནོད་ཀྱང་རུང་བྱང་སེམས་ཀྱི་སྡོམ་ལྡན་ཡིན་ཕྱིན་རྩ་ལྟུང་དུ་འགྱུར་བ་ལ་ཁྱད་པར་མེད་དོ། །བྱང་སའི་ཐུན་མིན་གྱི་རྩ་ལྟུང་ལྔ་ནི། སྦྱོར་བའི་སྒོ་ནས་ཕྱེ་བའི་རྩ་ལྟུང་བརྒྱད་ལས། ཆོས་ནོར་མི་སྟེར་བ་གཉིས། འཚོག་པ་དང་ཤད་སྦྱང་མི་ལེན་པ་གཉིས། ཆོས་ལྟར་སྣང་སྟོན་པའི་རྩ་ལྟུང་སྟེ་ལྔ་ནི་ནམ་སྙིང་གི་མདོར་མ་བསྟན་པས་ཐུན་མིན་ཞེས་བརྗོད་པ་ཡིན་ལ། དེ་ལས་གཞན་བདག་བསྟོད་གཞན་སྨོད་གཉིས་ཐེག་ཆེན་སྤོང་བ་དང་གསུམ་ནི་ནམ་སྙིང་གི་མདོར་གསུངས་པའི་རྩ་ལྟུང་གི་ནང་དུ་འདུ་ཚུལ་སྔར་སྨོས་ལྟར་ཡིན་པས་རྩ་ལྟུང་ཐུན་མོང་བའོ།།གཉིས་པ་དེ་དག་གི་བྱེད་པ་ནི། ཕམ་པ་གཅིག་བྱུང་ན་ཡང་ཚེ་དེར་ས་དང་པོ་ཐོབ་པ་མི་སྲིད་ཅིང་དེ་དང་ཉེ་བའི་རྒྱུ་ཚོགས་སྔར་ཡོད་མི་འཕེལ་ཞིང་སྔར་མེད་སྐྱེད་པའི་སྐལ་བ་མེད་པ་དང་། གཞན་ཡང་ཕྱི་མར་ངན་སོང་དུ་འགྲོ་བ་དང༌། ཡུན་རིང་པོར་འཁོར་བར་འཁོར་ཞིང་དགེ་བའི་བཤེས་གཉེན་དང་འབྲལ་བར་བྱེད་པར་གསུངས་ན་ཕམ་པ་ཡང་དང་ཡང་དུ་བྱུང་ན་ལྟ་ཅི་སྨོས། དེས་ན་ཕམ་པ་བྱུང་ཡང་ཕྱིས་སྡོམ་པ་བླང་དུ་ཡོད་མི་བསམ་པར་ཕམ་པས་མ་གོས་པ་ལ་སྲོག་བསྡོས་བྱ་དགོས་པར་གསུངས་ལ། སྤྱོད་འཇུག་ཏུ་ཡང་། དེ་ལྟར་ལྟུང་བ་སྟོབས་ལྡན་དང༌། ཞེས་སོགས་གསུངས་སོ།།གསུམ་པ་ཀུན་དཀྲིས་གསུམ་གྱི་དབྱེ་བ་ནི། སྔར་བཤད་པའི་ཕམ་པ་འདི་དག་གི་ཀུན་དཀྲིས་ཆུང་དུ་དང་འབྲིང་གིས་ནི་སྡོམ་པ་ཡང་དག་པར་བླངས་པ་མི་གཏོང་ལ་ཀུན་དཀྲིས་ཆེན་པོས་ནི་གཏོང་ངོ༌། །དེ་ཡང་རྩ་ལྟུང་རྣམས་ཁས་ལོག་ལྟ་སྐྱེས་དང་བྱང་ཆུབ་སེམས་འདོར་གཉིས་ལ་ནི་དེ་དག་སྐྱེས་པའི་སྐད་ཅིག་དང་པོ་ལ་སྡོམ་པ་ཡོད་ཀྱང་སྐད་ཅིག་གཉིས་པ་ནས་སྡོམ་པ་ངེས་པར་གཏོང་བས་དེ་གཉིས་ལ་ཐུན་མོང་པའི་ཡན་ལག་ཀུན་དཀྲིས་ཆེན་པོ་ཚང་མི་དགོས་ལ། དེ་གཉིས་མ་གཏོགས་པའི་གཞན་རྣམས་༥ལ་ནི་ཀུན་དཀྲིས་ཚང་ན་ཕམ་པར་འགྱུར་བས་སྡོམ་པ་གཏོང་གི། ཀུན་དཀྲིས་ཆེན་པོ་མ་ཚང་ན་ཀུན་དཀྲིས་ཆུང་ངུ་དང་འབྲིང་ཚང་ཡང་ཕམ་པའི་སྡེ་ཚན་ལ་ཕམ་པར་མ་སོང་བས་ཟག་པ་ཆུང་འབྲིང་གི་ལྟུང་བར་འགྱུར་གྱི་ཕམ་པར་མི་འགྱུར་བའི་ཕྱིར་དེས་སྡོམ་པ་མི་གཏོང་ངོ༌། །དེ་ལ་ཀུན་དཀྲིས་འབྲིང་གི་སྒོ་ནས་ཡོངས་སུ་སྤྱད་པོ་རྣམས་ནི་ཟག་པ་འབྲིང་གི་ལྟུང་བ་དང༌། ཀུན་དཀྲིས་ཆུང་ངུས་སྤྱད་པ་དག་ནི་ཟག་པ་ཆུང་ངུའི་ལྟུང་བ་ཞེས་བྱ་ལ་དེ་དག་ཀྱང་ལྟུང་བའི་ངོ་བོ་ཉེས་བྱས་ཡིན་ཞིང་སྡེ་ཚན་ནི་ཕམ་པའི་སྡེ་ཚན་དུ་གཏོགས་པ་ཡིན་ནོ།།འོ་ན་ཀུན་དཀྲིས་ཆེན་པོ་ཇི་ལྟ་བུ་ཞེ་ན། དེ་ནི་ཡན་ལག་བཞིས་ཚང་བ་སྟེ། ཕམ་པར་འགྲོ་རྒྱུ་དེ་རྣམས་ལས་ཉེས་སྤྱོད་གང་རུང་ཞིག་སྤྱད་ཅིང་ད་དུང་དེ་ལ་སླར་ཡང་སྤྱོད་འདོད་ཡོད་པ་ནི་ཡན་ལག་དང་པོ། ཕམ་པ་འགྲོ་རྒྱུའི་ཉེས་སྤྱོད་དེ་ལ་འཇུག་པ་ལ་ངོ་ཚ་ཁྲེལ་ཡོད་གཉིས་གང་རུང་ཞིག་ཆེན་པོ་དང་འབྲིང་ལྟ་ཞོག་ཆུང་ངུ་ཙམ་ཡང་མ་སྐྱེས་པ་ནི་ཡན་ལག་གཉིས་པ་ཡིན་ལ།ངོ་ཚ་དང་ཁྲེལ་ཡོད་གཉིས་ཀྱི་ཁྱད་པར་ནི། ཉེས་སྤྱོད་ལ་འཇུག་པ་འདི་ནི་བདག་གི་བྱ་བའི་ཆ་མ་ཡིན་ནོ་སྙམ་ནས་རང་རྒྱུ་མཚན་དུ་བྱས་ནས་ཉེས་སྤྱོད་ལ་འཛེམ་པ་ནི་ངོ་ཚ་ཤེས་པ་དང༌། ཉེས་སྤྱོད་དེ་ལ་ཞུགས་པས་གཞན་གྱིས་སྨད་ན་མི་རུང་ངོ་ཞེས་གཞན་རྒྱུ་མཚན་དུ་བྱས་ནས་འཛེམ་པ་ཁྲེལ་ཡོད་པའོ། །ཉེས་སྤྱོད་དེ་ལ་དགའ་ཞིང་མགུ་བ་མ་ལོག་པ་ནི་ཡན་ལག་གསུམ་པ་ཡིན་ལ། དེ་གཉིས་ཀྱི་ཁྱད་པར་ལ། དགའ་བ་ནི་ཉེས་སྤྱོད་དེ་སྒྲུབ་པའི་སྦྱོར་བ་ལ་དགའ་བ་ཙམ་དང་མགུ་བ་ནི་བསམ་པ་ཐག་པ་ནས་དེས་མགུ་ཞིང་དགའ་བའོ། །ཉེས་སྤྱོད་དེ་ཉིད་ལ་ཉེས་དམིགས་སུ་ལྟ་བ་ནི་ཡན་ལག་བཞི་ཡིན་ལ་ཉེས་དམིགས་སུ་མི་ལྟ་བའི་ཚུལ་ནི་ཉེས་སྤྱོད་དེ་འདོད་པར་བྱ་བའི་ཕྱོགས་སུ་ལྟ་ཞིང་མི་འདོད་པའི་ཕྱོགས་སུ་མི་ལྟ་བའོ། །དེ་ལྟར་ཀུན་དཀྲིས་ཆེན་པོར་འགྱུར་བས་དགག་པའི་སྒོ་ནས་ངོ་ཚ་ཁྲེལ་ཡོད་མ་སྐྱེས་པ་དང་ཉེས་དམིགས་སུ་མི་ལྟ་བ་གཉིས་དང་། སྒྲུབ་པའི་སྒོ་ནས་ཕྱིས་སྤྱོད་འདོད་དང་མགུ་ཞིང་དགའ་བ་གཉིས་ཏེ་བཞི་ཚང་དགོས་ལ། སྔ་མ་གཉིས་ནི་ཉེས་སྤྱོད་དེ་སྐྱེད་བྱེད་ཀྱི་ཀུན་སློང་བྱུང་བ་ནས་བརྩམས་ཏེ་དངོས་གཞི་རྫོགས་པའི་དེ་མ་ཐག་ཡན་ཆད་དུ་མེད་པ་དེ་གཉིས་རྒྱུན་ཆགས་པ་དགོས་ཀྱི་བར་དེ་དག་ཏུ་ངོ་ཚ་ཁྲེལ་ཡོད་དང་ཉེས་དམིགས་སུ་ལྟ་བ་གང་རུང་ཞིག་སྐྱེས་ན་ཀུན་དཀྲིས་ཆེན་པོའི་ཡན་ལག་མི་ཚང་ངོ༌། །ཕྱི་མ་ཡོད་པ་གཉིས་ཀྱང་དུས་དེ་དག་གང་རུང་དུ་བྱུང་ནས་དངོས་གཞི་རྫོགས་པའི་དེ་མ་ཐག་ཡན་ཆད་དུ་ཡོད་དེ་དག་ལས་མ་ལོག་པ་དགོས་ཀྱི་རིགས་འདྲ་བར་མ་ཆད་མི་དགོས་སོ། །དེ་ལྟར་ཡན་ལག་བཞི་པོ་འདི་ཚང་བ་ནི་ཀུན་དཀྲིས་ཆེན་པོར་རིག་པར་བྱའོ།། ༠ཀུན་དཀྲིས་ཆུང་འབྲིང་གི་ཁྱད་པར་ནི། ཡན་ལག་དང་པོ་གསུམ་ཚང་ཡང་ཉེས་དམིགས་སུ་ལྟ་བ་ཡོད་ན་ཀུན་དཀྲིས་ཆུང་ངུ་དང༌། ཉེས་དམིགས་སུ་ལྟ་བ་མེད་ན་ཀུན་དཀྲིས་འབྲིང་དུ་ཤེས་པར་བྱའོ།།ཉེས་སྤྱོད་དེ་ལ་དགའ་བ་དང་ཕྱིས་སྤྱོད་འདོད་ཡོད་པ་ཟློས་སོ་ཞེ་ན། སྐྱོན་མེད་དེ་དགའ་བ་དང་འདོད་པ་གཉིས་སེམས་བྱུང་སོ་སོ་བ་ཡིན་པའི་ཕྱིར་མི་ཟློས་སོ། །ཉེས་སྤྱོད་དེ་ལ་ཉེས་དམིགས་སུ་ལྟ་ན་འཛེམ་པ་དང་མི་དགའ་བ་འོང་བས་ཡན་ལག་བར་པ་གཉིས་ལས་ལོགས་སུ་ཕྱི་མ་མི་དགོས་སོ་སྙམ་ན། དེ་ནི་མ་ངེས་ཏེ་ཉེས་དམིགས་སུ་ལྟ་བ་ངོ་ཚ་ཁྲེལ་ཡོད་ཀྱི་རྒྱུ་ཡིན་གྱི་ངོ་བོ་མ་ཡིན་པའི་ཕྱིར་དང་། ཉེས་དམིགས་སུ་མཐོང་ཡང་དགའ་བས་དེ་ལ་འཇུག་པ་ནི་ཁྲིམས་ལྡན་ལོག་གཡེམ་དུ་འཇུག་པ་ལྟ་བུ་ཡོད་པས་སོ། །དེ་ལྟ་ན་ཉེས་དམིགས་སུ་ལྟ་བ་ཡོད་ན་ངོ་ཚ་ཤེས་པ་དང་ཁྲེལ་ཡོད་པ་གཉིས་དང་ལྡན་པས་མ་ཁྱབ་ཀྱང་། ཉེས་དམིགས་སུ་ལྟ་བ་མེད་ན་ངོ་ཚ་ཤེས་པ་དང་ཁྲེལ་ཡོད་གཉིས་མི་སྐྱེ་བས་ཁྱབ་པོ། །བཞི་པ་སླར་གསོར་རུང་བའི་ཁྱད་པར་ནི། སོར་སྡོམ་ཕམ་པ་བྱུང་ན་བཏང་ན་སླར་གཏན་མི་སྐྱེ་བའམ་རྣམ་དག་སྐྱེ་བ་དང་འདི་མི་འདྲ་སྟེ། བྱང་སེམས་ཀྱི་སྡོམ་པ་ནི་ཕམ་པ་བྱུང་ནས་བཏང་དུ་ཟིན་ཀྱང་ཚེ་འདི་ལ་ཕྱིར་ནོད་པའི་སྐལ་བ་ཡོད་དོ། །དེ་ཡང་སོ་ཐར་གྱི་སྡོམ་པ་ནི་སྡེ་པ་ཁ་ཅིག་འཆབ་པ་མེད་ན་ཕམ་པར་མི་འགྱུར་བས་ཕམ་པ་ཐམས་ཅད་འཆཔ་བཅས་སུ་འདོད་པ་ལྟར་ན་སོ་ཐར་གྱི་ཕམ་པ་བྱུང་ན་ཚེ་དེ་ལ་སླར་གསོ་མི་རུང་བས་ཁྱབ་པར་འདོད་པ་སྒྲ་སོར་བཞག་གིས་ཆོག་སྟེ། དེ་ཡང་ཐེག་པ་དམན་པའི་རྟེན་ལ་དགོངས་པ་ཡིན་པར་གསུངས་ལ། སྡེ་པ་ཁ་ཅིག་ཕམ་པ་འཆབ་མེད་བྱུང་ན་སོ་ཐར་ཡང་སྔ་མ་ཕུལ་ནས་བླངས་ན་བསྙེན་པར་རྫོགས་པར་གསུངས་པས་སླར་བླང་དུ་ཡོད་ཅེས་འདོད་པ་ལྟར་ན་ཡང་བྱང་སེམས་ཀྱི་སྡོམ་པ་སླར་བླང་དུ་ཡོད་པ་དང་མི་འདྲ་སྟེ། བྱང་སེམས་མ་ཡིན་པའི་དགེ་སློངགི་རྟེན་ལ་ཕམ་པ་འཆབ་མེད་བྱུང་བ་དེ་ཉིད་ཀྱིས་སླར་བླངས་ཏེ་སྔར་བསྙེན་པར་མ་རྫོགས་པ་དག་ལ་ལྟོས་ནས་དགེ་སློང་མཚན་ཉིད་པ་ལྟ་བུར་གྱུར་དུ་ཟིན་ཀྱང་ད་དུང་དེའི་རྒྱུད་ལ་དགེ་སློང་གི་སྡོམ་པ་རྣམ་དག་སྐྱེས་པ་མ་ཡིན་པའི་ཕྱིར་ཏེ། ཕམ་པ་འཆབ་མེད་ཀྱང་མ་བྱུང་བའི་དགེ་སློང་རྣམ་དག་ལ་ལྟོས་ནས་དེ་ཉིད་བསྙེན་པར་མ་རྫོགས་པ་དང་འདྲ་བར་གསུངས་པའི་ཕྱིར་རོ།།བྱང་ཆུབ་སེམས་དཔའི་སྡོམ་པ་ནི་རྩ་ལྟུང་ངམ་ཕམ་པ་བྱུང་ནས་སླར་བླངས་ན་ཡང་སྡོམ་པ་རྣམ་དག་སྐྱེ་བ་ཡིན་ཏེ། བྱང་ས་ལས། བྱང་སེམས་ཀྱིས་ནི་བླངས་པ་བཏང་དུ་ཟིན་ཀྱང་ཚེ་འདི་ལ་ཕྱིར་ནོད་པའི་སྐལ་བ་ཡོད་དེ་དགེ་སློང་ཕམ་པ་བྱུང་བ་བཞིན་དུ་སྐུ་ལ་བ་མེད་པ་ཁོ་ནར་འགྱུར་བ་ནི་མ་ཡིན་ནོ་༣ནཞེས་གསུངས་པའི་ཕྱིར་རོ། །དེས་ན་བྱང་སེམས་ལ་ཕམ་པ་བྱུང་ཡང་སླར་བླངས་པས་སྡོམ་པ་རྣམ་དག་སྐྱེ་ལ། ཐེག་པ་དམན་པའི་རྟེན་ལ་ནི་ཕམ་པ་བྱུང་ན་བླངས་ཀྱངདགེ་སློང་གི་སྡོམ་པ་རྣམ་དག་མི་སྐྱེ་བར་བསྟན་པ་འདིས་ནི་གསོར་རུང་མི་རུང་གི་ཁྱད་པར་བསྟན་པ་ཡིན་ནོ།། འོ་ན་སོ་ཐར་སླར་བཅོས་སུ་མེད་པ་དང་བྱང་སེམས་ཀྱི་སྡོམ་པ་ལ་ཕམ་པ་བྱུང་བ་སླར་བཅོས་སུ་རུང་བའི་རྒྱུ་མཚན་ཅི་ཡིན་ཞེ་ན། དེ་ནི་འདི་ཡིན་ཏེ་སྤྱིར་སོ་ཐར་ཐེག་པ་ཆེ་ཆུང་གཉིས་ཀའི་རྟེན་ལ་ཡོད་པས་སོ་ཐར་ལ་ཐེག་པ་ཆེ་ཆུང་གཉིས་སུ་ཡོད་ཀྱང་སོ་ཐར་གྱི་བཅས་པ་ས་ང་ལ་མཛད་པའི་གདུལ་བྱའི་གཙོ་བོ་ནི་ཐེག་དམན་གྱི་གང་ཟག་ཡིན་ལ་དེས་སྡོམ་པ་ལེན་པ་ཡང་ཚེ་དེ་ལ་དགྲ་བཅོམ་འཐོབ་ནུས་མི་ནུས་གང་ཡིན་ཡང་ཚེ་དེ་ལ་ཟག་པ་ཟད་པའི་ཆེད་དུ་ལེན་པ་ཡིན་ཞིང་ཕམ་པ་འཆབ་བཅས་བྱུང་ན་དེས་སྐྱེ་བ་དེ་ལ་དགྲ་བཅོམ་ཐོབ་པ་མི་སྲིད་པར་བྱེད་པས་སྡོམ་པ་བླངས་པའི་དགོས་པའི་གཙོ་བོ་གཏན་ལྡོག་ཅིང་། བྱང་སེམས་ལ་བྱང་སེམས་ཀྱི་སྡོམ་པའི་དབང་དུ་བྱས་པའི་རྩ་ལྟུང་བྱུང་ཡང་སྡོམ་པ་བླངས་པའི་དགོས་པའི་གཙོ་བོ་མི་ལྡོག་པའི་ཕྱིར་རོ། །འདི་ནི་ཉེ་བ་འཁོར་གྱིས་ཞུས་པ་དང་ཐབས་ལ་མཁས་པའི་མདོ་གཉིས་ཀྱི་དགོངས་པ་ཡིན་པར་གསུངས་སོ།།དེ་ལྟར་ན་སོ་ཐར་གྱི་ཕམ་པ་བྱུང་བ་ཕྱིར་བླང་དུ་མེད་པར་གསུངས་པ་ཡང་གཙོ་ཆེ་བ་ཐེག་དམན་གྱི་གདུལ་བྱའི་དབང་དུ་བྱས་ནས་གསུངས་པ་ཡིན་གྱི། དགེ་སློང་གི་སྡོམ་ལྡན་གྱི་ཐེག་ཆེན་པ་ལ་ནི་སོཐར་གྱི་ཕམ་པ་བྱུང་ཡང་སོ་ཐར་སླར་བླང་དུ་རུང་བའི་སྐབས་ཤིག་ཡོད་དེ་བྱང་སེམས་སོ་སོར་ཐར་པའི་སྡོམ་ལྡན་དེ་ལ་སོ་ཐར་གྱི་རྩ་ལྟུང་བྱུང་ན་རྩ་ལྟུང་བྱུང་བའི་འོག་དེ་མ་ཐག་ཡན་ཆད་དུ་སྔར་བསྐྱེད་པའི་སེམས་བསྐྱེད་དེ་དང་མ་བྲལ་ན་ཕྱིར་བླང་དུ་ཡོད་པར་ཉེ་བར་འཁོར་གྱིས་ཞུས་པའི་མདོ་ལས་གསུངས་པའི་ཕྱིར། འོན་ཀྱང་ཐེག་ཆེན་གྱི་ལུགས་ལ་སོ་ཐར་སླར་བླངས་པས་སྐྱེ་བར་ནི་ཁས་བླངས་པར་མི་བྱའོ། །ཐབས་ལ་མཁས་པའི་མདོའི་དོན་ལ་འཁྲུལ་ནས་ཁ་ཅིག་ཐེག་ཆེན་པའི་ལུགས་ལ་སོ་ཐར་ལ་ཕམ་པ་བྱུང་ཡང་སླར་བསྐྱུར་ནས་སྡོམ་པ་ཐོབ་པར་སྨྲ་བ་ནི་ཐེག་ཆེན་གྱི་ལུགས་ཀྱི་སོ་ཐར་དང་ཐེག་ཆེན་པའི་རྒྱུད་ཀྱི་སོ་ཐར་གཉིས་མ་ཕྱེད་པར་ཐེག་ཆེན་གྱི་གྲུབ་མཐའ་དང་ཐེག་ཆེན་པའི་གང་ཟག་གཉིས་གཅིག་ཏུ་བཟུང་བའི་ནོར་བ་ཆེན་པོ་སྟེ་འདི་འདྲ་མང་པར་གསུངས་སོ།།ལྔ་པ་གཏོང་བའི་རྒྱུ་ནི། བྱང་ས་ལས་རྫོགས་བྱང་དུ་སྨོན་པའི་སེམས་བཏང་བ་དང་ཀུན་དཀྲིས་ཆེན་པོ་ཚང་བའི་སྒོ་ནས་ཕམ་པའི་གནས་ལྟ་བུའི་ཆོས་སྤྱད་པ་སྟེརྒྱུ་གཉིས་ཁོ་ནས་བྱང་སེམས་ཀྱི་སྡོ་པ་བླངས་པ་གཏོང་བར་གསུངས་ལ། བསྡུ་བ་ལས་ཐེག་དམན་དུ་སེམས་བསྐྱེད་པ་དང་། བྱང་སའི་༤ནགཏོང་རྒྱུ་གཉིས་པ་ལ་ཀུན་དཀྲིས་ཆེན་པོ་ཚང་བའི་ཕམ་པ་རེ་རེ་དང་གཉིས་མན་ཆད་ཚོགས་པ་གཉིས་སུ་ཕྱེ་བ་དང༌། མི་དོན་གོ་བའི་མདུན་དུ་བསླབ་པ་ཕུལ་བའི་ཚིག་བརྗོད་ནས་ཕ་རོལ་པོས་དོན་གོ་བ་སྟེ་བཞིར་གསུངས། དེ་ལྟར་གཏོང་རྒྱུ་གཉིས་དང་བཞིར་གསུངས་པ་གཉིས་མི་འགལ་ཏེ་རྩ་བ་དང་འགྲེལ་བ་ལྟ་བུ་ཡིན་པར་གསུངས་པའི་ཕྱིར་རོ། །བསྡུ་ན། སྨོན་སེམས་བཏང་བ། ཀུན་དཀྲིས་ཆེན་པོ་ཚང་བའི་ཕམ་པ། སྡོམ་པཕུལ་བ་དང་གསུམ་དུ་འདུའོ། །འདིའི་སྡོམ་པ་འབུལ་བ་དང་སོ་ཐར་གྱི་སྡོམ་པ་འབུལ་བ་མི་འདྲ་སྟེ། སོ་ཐར་ལ་ནི་བསྲུངབར་མ་ནུས་ནས་ཕུལ་བས་ཕྱིན་ཆད་བསྲུང་བའི་ཕན་ཡོན་མི་འཐོབ་པ་ཡིན་གྱི་ཕུལ་བ་རང་གི་ངོས་ནས་སྡིག་པ་ཆེན་པོ་མི་སྐྱེད་ཅིང་སླར་བླངས་ན་སྡོམ་པ་རྣམ་དག་སྐྱེ་བའི་དགོས་པའང་ཡོད་ལ། བྱང་སེམས་ཀྱི་སྡོམ་པ་ཕུལ་ན་ནི་རྒྱལ་བ་སྲས་བཅས་ཀྱི་སྤྱན་སྔར་སེམས་ཅན་མཐའ་ཡས་པའི་ཕན་བདེ་སྒྲུབ་པར་ཁས་བླངས་ནས་སྡོམ་པ་བཟུང་བ་ལས་འདས་པས་སངས་རྒྱས་དང་སེམས་ཅན་ཀུན་བསླུས་པའི་དབང་གིས་ངན་འགྲོར་ཡུན་རིང་དུ་འཁྱམས་དགོས་པར་གསུངས་པའི་ཕྱིར་རོ། །དེ་ལྟར་ཡང་སྤྱོད་འཇུག་ལས། གལ་ཏེ་དེ་ལྟར་དམ་བཅས་ནས། སོགས་དང༌། གང་གཞན་སྐད་ཅིག་ཙམ་ཡང་འདིའི། །ཞེས་སོགས་གསུངས་པ་ལྟར་རོ། །རྒྱུ་མཚན་དེའི་ཕྱིར་བྱང་སེམས་ཀྱིས་ནི་སྔོན་དུ་བསླབ་བྱ་རྣམས་མཉན་ནས་བསྲུང་ནུས་མི་ནུས་ལེགས་པར་བརྟགས་ནས་བླང་དགོས་ཀྱི་བླངས་ཟིན་པའི་རྗེས་སུ་མི་ནུས་པ་ལ་སྡོམ་པ་འབུལ་བའི་ཆོ་ག་མ་གསུངས་སོ། །བསྡུ་བ་ལས་མི་དོན་གོ་བའི་དྲུང་དུ་སྡོམ་པ་འབུལ་བའི་ཚིག་བརྗོད་པས་གཏོང་བར་བཤད་པ་ནི་གཏོང་རྒྱུར་བཤད་པ་ཡིན་གྱིསོ་ཐར་ལྟར་འབུལ་ཆོག་པའི་དོན་མ་ཡིན་པས་དེ་ལྟར་གཟུང་བར་མི་བྱའོ། །དེ་ལྟར་བྱང་སྡོམ་ཐོབ་སྟེ་གཏོང་རྒྱུ་རྣམས་ཀྱིས་བཏང་ན་ཚེ་འཕོས་ཏེ་ལྷ་མིདང་ངན་སོཊ་རྣམས་སུ་སྙིང་རྗེ་ཆེན་པོའམ་སྨོན་ལམ་གྱི་མཐུའམ་ལས་དབང་སོགས་ཅི་རིགས་ཀྱི་སྒོ་ནས་སྐྱེས་སུ་ཟིན་ཀྱང་སྡོམ་པ་མི་གཏོང་ཞིང་། ཚེ་འཕོས་ནས་བརྗེད་ཀྱང་དགེ་བའི་བཤེས་གཉེན་ལ་བརྟེན་ནས་སྔར་ཡོད་དྲན་པ།གསོ་བའི་ཚུལ་དུ་ནོད་པར་ཟད་ཀྱི་སྔར་མེད་གསར་དུ་ལེན་པ་མ་ཡིན་པར་བྱངས་ལས་གསུངས་ཤིང་སྡོམ་པ་རྒྱུད་ན་གནས་པའི་མཐུས་བྱང་ཆུབ་སེམས་དཔའ་དང་མི་འཚམས་པའི་ལས་ངན་པ་ལ་རང་བཞིན་གྱིས་མི་འཇུག་ཅིང་སླར་དྲན་པ་གསོ་བར་བྱེད་པའི་ཕྱིའི་རྐྱེན་ཐེག་པ་ཆེན་པོའི་བཤེས་གཉེན་ལ་སོགས་པ་དང་ཚེགས་ཆུང་ངུས་བདེ་བླག་ཏུ་འཕྲད་པར་འགྱུར་བའང་ཡིན་ནོ། །དེ་ཡང་བྱང་ཆུབ་སེམས་དཔའི་སྡོམ་ལྡན་གྱི་དགེ་སློང་གིས་ཐེག་ཆེན་སེམས་བསྐྱེད་ཀྱིས་ཡོངས་སུ་ཟིན་པའི་སྒོ་ནས་དགེ་སློང་གི་སྡོམ་པ་ལེགས་པར་བསྲུང་བ་ཡང་སྡོམ་པའི་ཚུལ་ཁྲིམས་ཡིན་མོད། འོན་ཀྱང་བདག་་བསྲུང་བར་བྱ་བའི་དགེ་སློང་གི་སྡོམ་པ་དེ་ནི་བྱང་སྡོམ་ལེན་པའི་ཆོ་ག་དེ་ཉིད་ཀྱིས་ཐོབ་པ་མ་ཡིན་གྱི་སོར་སྡོམ་ལེན་པའི་ཆོ་ག་གཞན་ལ་བརྟེན་ནས་ཐོབ་པ་ཡིན་པས་ཚེ་འཕོས་པ་ན་གཏོང་ཡང་། དེ་ཙམ་གྱིས་བྱང་ཆུབ་སེམས་དཔའི་ཉེས་སྤྱོད་སྡོམ་པའི་ཚུལ་ཁྲིམས་བཏང་བར་མི་འགྱུར་ཏེ་སྔར་བྱང་སྡོམ་ལེན་པའི་དུས་སུ་དུས་གསུམ་གྱི་བྱང་ཆུབ་སེམས་དཔའ་ཐམས་ཅད་ཀྱིས་གང་ལ་བསླབ་པའི་གཞིར་གྱུར་པའི་སྡོམ་པའི་ཚུལ་ཁྲིམས་ལ་བྱང་སེམས་དེ་དག་གིས་ཇི་ལྟར་བསླབས་ཤིང་སློབ་པར་འགྱུར་བ་དེ་བདག་གིས་ཀྱང་ཡང་དག་པར་བླང་བར་བགྱིའོ་ཞེས་མནོས་པའི་ཆོ་ག་དེ་ཉིད་ལ་བརྟེན་ནས་ཐོབ་པའི་རང་བཞིན་གྱི་ཁ་ན་མ་ཐོ་བ་ཙམ་ལས་ལྡོག་པ་ཕྱེ་བའི་སྡོམ་པའི་ཚུལ་ཁྲིམས་དེ་ཚེ་འཕོས་པས་ཀྱང་མི་གཏོང་བའི་ཕྱིར་རོ། །དགེ་སློང་གི་སྡོམ་པ་དང་བྱང་སེམས་ཀྱི་སྡོམ་པའི་ཚུལ་ཁྲིམས་གཞི་མཐུན་དུ་སོང་བ་དེ་ཉིད་ནི་དུས་གསུམ་གྱི་བྱང་སེམས་ཡིན་ནོ་ཅོག་ཐམས་ཅད་ཀྱིས་བསླབས་ཤིང་སློབ་པར་འགྱུར་བའི་བྱང་སེམས་ཀྱི་ཚུལ་ཁྲིམས་མ་ཡིན་ཏེ་བྱང་སྡོམ་དང་ལྡན་པའི་ཁྱིམ་པ་དང་ལྷའི་བྱང་སེམས་དུ་མ་ཞིག་ཡོད་པའི་ཕྱིར་རོ་ཞེས་གསུངས་སོ། །གཉིས་པ་ཉེས་བྱས་ཀྱི་སྡེ་ཚན་ལ་གཉིས། དགེ་བའི་ཆོས་སྡུད་ཀྱི་ཕྱིན་དྲུག་གི་མི་མཐུན་ཕྱོགས་ཀྱི་ཉེས་པ། སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་མི་མཐུན་ཕྱོགས་ཀྱི་ཉེས་པའོ།།དང་པོ་ལ་ཕར་ཕྱིན་དྲུག་གི་མི་མཐུན་ཕྱོགས་ཀྱི་ཉེས་པ་དྲུག་ལས། དང་པོ་སྦྱིན་པའི་མི་མཐུན་ཕྱོགས་ཀྱི་ཉེས་པ་ལའང་ལྔ་ལས། དང་པོ་ཟང་ཟིང་གི་སྦྱིན་པའི་གཙོ་བོ་ཉམས་པ་ནི། དཀོན་མཆོག་གསུམ་ལ་གསུམ་མི་མཆོད། ཅེས་ཏེ། སྐྱབས་སུ་སོང་ཞིང་བྱང་ཆུབ་མཆོག་ཏུ་སེམས་བསྐྱེད་པའི་གང་ཟག་གིས། མཆོད་ཡུལ་སངས་རྒྱས་དངོས་སམ་དེའི་གཟུགས་བརྙན་དང་རྟོགས་པའི་ཆོས་འགོག་ལམ་དང་ལུང་གི་ཆོས་ཐེག་ཆེན་གྱི་བཀའ་དང་དགོངས་འགྲེལ་གང་རུང་དང་བྱང་སེམས་འཕགས་པ་སྟེ་ཐེག་ཆེན་གྱི་དཀོན་མཆོག་གསུམ་གང་རུང་ལ། དུས་ཉིན་རེ་བཞིན་དུ། མཆོད་པའི་དངོས་པོ་ཆེ་ཆུང་གང་ཡང་རུང་སྟེ་རང་གི་སྒོ་གསུམ་ལས་ཐ་ན་ལུས་ཀྱིས་ཕྱག་གཅིག་འཚལ་བ་དང་ངག་གིས་དེ་དག་གི་ཡོན་ཏན་ལས་བརྩམས་ཏེ་ཚིགས་བཅད་གཅིག་ཙམ་བརྗོད་པ་དང་ཡིད་ཀྱིས་ཡུལ་གསུམ་གྱི་ཡོན་ཏན་དྲན་པ་སྔོན་དུ་འགྲོ་བའི་དང་བ་གཅིག་ཡན་ཆད་མི་བྱ་བར་མི་རུང་བ་ལས་དེ་ལྟ་བུའི་མཆོད་པ་གང་ཡང་མ་བྱས་པར་ཉིན་ཞག་གཅིག་འདས་པའོ། །འདི་ལ་མཆོག་གསུམ་གང་རུང་ལ་སྒོ་གསུམ་ཀའི་མཆོད་པ་བྱ་དགོས་པ་ལ་ཆུང་ངུ་ན་ལུས་ཀྱི་ཕྱག་གཅིག་ཙམ་དང་མེ་ཏོག་སོགས་ཀྱིས་༌༌་མཆོད་ནའང་ཉེས་བྱས་འགེགས་ནུས་སོ། །དེ་ཡང་བསླབ་པལ་མ་གུས་པ་དངདད་པ་མེད་པའི་སྙོམ་ལས་དང་ཉེས་པ་ལ་སྤྲོ་བས་ལེ་ལོས་མཆོད་པ་མ་བྱས་ན་ཉོན་མོངས་ཅན་གྱི་ཉེས་པ་དང་། བརྗེད་པས་མ་བྱས་ན་ཉོན་མོངས་ཅན་མ་ཡིན་པའི་ཉེས་པར་འགྱུར་རོ། །འདིར་སྙོམ་ལས་དང་ལེ་ལོལ་ཉོན་མོངས་ཅན་དུ་བྱས་པ་ནི་གཞི་ཆེན་པོ་ལ་ངེས་པར་བྱ་བ་ལས་འདས་པའི་དོན་ཡིན་ལ། ཡང་ཞེ་སྡང་སོགས་ལྕི་བ་ལས་ཉོན་མོངས་ཅན་དང་ལེ་ལོ་སོགས་ཅུང་ཟད་ཡང་བ་ལ་ཉོན་མོངས་ཅན་མིན་པ་ཞེས་ཀྱང་ཉེས་བྱས་ཀྱི་སྐབས་འདིར་གསུངས་པ་ཡོད་པས་ཉེས་བྱས་གཞན་གྱི་སྐབས་དེ་ལྟར་རོ། །འདིར་བསམ་པ་དག་པའི་སར་ཆུད་པ་ལ་འདིའི་ཉེས་བ་མེད་པར་གསུངས་ལ་དེའི་དོན་ནི་རབ་དགའ་སོགས་ཐོབ་པས་མཆོད་པ་མ་བྱས་ཀྱང་ཉེས་པ་མེད་པའི་དོན་མིན་གྱིས་དེ་ཐོབ་པ་ཡན་ཆད་དུ་དཀོན་མཆོག་མཆོད་པ་དང་མི་འབྲལ་བས་ཉེས་མེད་དུ་བཞག་གི་དེ་ལས་གཞན་པའི་ཉེས་མེད་དུ་འགྲོ་ཚུལ་མ་གསུངས་སོ༑༑གཉིས་པ་སེར་སྣའི་གཉེན་པོ་ཉམས་པ་ནི། འདོད་པའི་སེམས་ཀྱི་རྗེས་སུ་འཇུག ། ཅེས་ཏེ།འདོད་པ་ཆེ་བ་དང་ཆོག་མི་ཤེས་པ་དང་རྙེད་བཀུར་ལ་ཆགས་པ་སྟེ་དེ་ལྟ་བུའི་སེམས་གང་རུང་བྱུང་བ་མི་འགོག་པར་དེ་རྣམས་ཀྱི་རྗེས་སུ་འཇུག་ཅིང་དངདུ་ལེན་པར་བྱེད་ན་ཉོན་མོངས་ཅན་གྱི་ཉེས་བྱས་ཏེ་འདི་ལ་ཉོན་མོངས་ཅན་མིན་པ་མེད་དོ། །དེ་བསལ་ཕྱིར་འདུན་པ་བསྐྱེད་ནས་འབད་ཀྱང་རང་བཞིན་གྱི་ཉོན་མོངས་པ་ཤས་ཆེན་པོས་ཟིལ་གྱིས་མནན་ནས་བཟློག་མ་ནུས་ན་བཅས་འགལ་གྱི་ཉེས་པ་མེད་ཀྱང་སྐྱོན་ཡེ་མེད་པའང་མིན་པར་གསུངས་སོ།།གསུམ་པ་མི་འཇིགས་པ་སྦྱིན་པའི་མི་མཐུན་ཕྱོགས་ལ་གཉིས་ལས། ཡུལ་གྱི་ཁྱད་པར་དང་འབྲེལ་བ་ནི། རྒན་པ་རྣམས་ལ་གུས་མི་བྱེད། །ཅེས་ཏེ། བྱང་སེམས་རང་ལས་སྡོམ་པའི་སྒོ་ནས་ཆེས་རྒན་ཞིང་ཡིད་ཆེས་པར་བྱ་བའི་ཡོན་ཏན་དང་ལྡན་པ་རྣམས་ལ་དེ་གཉིས་ཀྱི་སྒོ་ནས་བཀུར་སྟི་བྱ་འོས་པ་མཐོང་པ་ན་ང་རྒྱལ་དང་གནོད་པ་བྱ་འདོད་ཀྱི་མནར་སེམས་དང་སེམས་འཁྲུགས་པའི་ཁོང་ཁྲོ་གང་རུང་གིས་ལངས་ཤིང་སྟན་སྟོབ་པ་སོགས་གུས་པ་མི་བྱེད་ན་ཉོན་མོངས་ཅན་དང༌། སྙོམ་ལས་དང་ལེ་ལོ་དང་བརྗེད་ངས་སོགས་ཀྱིས་དེ་དག་མི་བྱེད་ན་ཉོན་མོངས་ཅན་མིན་པའི་ཉེས་བྱས་སོ།།ཡུལ་གྱི་སྤྱི་དང་འབྲེལ་བ་ནི། དྲིས་པ་ལ་ནི་ལན་མི་འདེབས། །ཞེས་ཏེ། ཕ་རོལ་པོས་དགའ་བར་བྱ་བའི་ཕྱིར་རང་ལ་གསོང་བོར་སྨྲ་ཞིང་ནད་འདྲི་བ་ལ་སོགས་པའི་ཚིག་ཀུན་ཏུ་སྨྲ་ལ་དགའ་བར་བྱེད་ཅིང་དེ་ལས་དོན་གཞན་པའི་བྱེ་བྲག་དྲིས་པ་ལ་ང་རྒྱལ་དང་མནར་སེམས་དང་ཁོང་ཁྲོས་རྗེས་མཐུན་གྱི་ལན་མི་འདེབས་པའམ་མི་བརྗོད་ན་ཉོན་མོངས་ཅན་དང་། སྙོམ་ལས་དང་བརྗེད་ངས་སོགས་ཀྱིས་བསླངས་པ་ནི་ཉོན་མོངས་ཅན་མིན་པའི་ཉེས་བྱས་སོ། །འདི་དང་སྔ་མ་གཉིས་ལ་ཉེསམེད་ནི། རང་ནད་ཚབས་ཆེ་བ་དང་གཉིད་ལོག་པ་ལ་གཞན་གྱིས་སད་པའི་འདུ་ཤེསཀྱིས་སྨྲས་པ་སྟེ་གཉིས་ནི་རྟེན་གྱི་སྒོ་ནས་ཉེས་མེད་དང་། གཞན་ལ་ཆོས་སྟོན་པའམ་གཞན་དང་ཆོས་ཀྱི་འབེལ་གཏམ་བྱེད་པའམ་དེ་ལས་གཞན་པའི་གང་ཟག་སྨྲ་བ་སོགས་ཀྱིས་དགའ་བར་བྱེད་པའི་དུས་དང༌། གཞན་གྱིས་རང་ལ་ཆོས་སྟོན་པ་ཉན་པ་དང༌། གཞན་འབེལ་གཏམ་བྱེད་པ་ལ་རྣ་བ་བླགས་ཏེ་ཉན་པའི་དུས་ཏེ་གསུམ་ནི་གནས་སྐབས་ཀྱི་སྒོ་ནས་ཉེས་མེད་དང་། ལངས་པ་སོགས་བྱས་ན་གཞན་ཆོས་ཉན་པའི་བར་ཆད་དུ་སོང་ནས་མི་དགའ་བར་འགྱུར་བ་སྲུང་བ་དང༌། རང་ལ་ཆོས་སྨྲ་བ་མི་དགའ་བར་འགྱུར་གྱིས་དོགས་ནས་དེའི་སེམས་བསྲུང་བ་དང། མི་ལྡང་བ་སོགས་ཀྱི་ཐབས་དེས་ཕ་རོལ་བོ་མི་དགེ་བ་ལས་བསླངས་ཏེ་དགེ་ལ་དགོད་པ་དང༌། ཕྱག་མི་བྱ་བ་སོགས་ཀྱི་ནང་ཁྲིམས་དགེ་འདུན་གྱིས་བྱས་པ་སྲུང་བ་དང་། གུས་པ་སོགས་བྱས་ན་རང་ལ་སྐྱེ་བོ་མང་པོ་མནར་སེམས་སྐྱེ་བ་སྲུང་བ་སྟེ་ལྔ་ནི་དགོས་པའི་སྒོ་ནས་ཉེས་པ་མེད་པའོ།།་བཞི་བ་སྦྱིན་པའི་རྐྱེན་མི་བྱེད་པ་གཉིས་ལས། མགྲོན་བོས་ཁས་མི་ལེན་པ་ནི། མགྲོན་བོས་བདག་གིར་མི་བྱེད་ཅིང༌། །ཞེས་ཏེ། རབ་བྱུང་གི་གནས་སམ་དགེ་འདུན་གྱི་གཙུག་ལག་ཁང་ངམ་ཁྱིམ་པའི་ཁྱིམ་དུ་ཟས་སྐོམ་དང་གོས་ལ་སོགས་པའི་ཡོ་བྱད་ལ་མགྲོན་དུ་བོས་པ་ལ་ང་རྒྱལ་དང་མནར་སེམས་དང་ཁོང་ཁྲོ་གང་རུང་གིས་བདག་གིར་མི་བྱེད་ཅིང་མི་འགྲོ་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་འགྲོ་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། རང་ན་སྟེ་མི་ནུས་པ་དང་སྔར་གཞན་ལ་ཁས་བླངས་པ་སྟེ་གཉིས་ནི་རྟེན་གྱི་སྒོ་ནས་དང་། ལམ་རིང་བས་བགྲོད་མི་ནུས་པ་དང་ལམ་ན་དགྲ་སོགས་ཀྱི་འཇིགས་པ་དང་བཅས་པ་སྟེ་གཉིས་ནི་ལམ་གྱི་སྒོ་ནས་དང༌། མཐོ་འཚམས་པའི་བསམ་པས་བོས་པ་ནི་སྦྱིན་བདག་གི་སྒོནས་དང༌། མི་འགྲོ་བའི་ཐབས་དེས་འདུལ་བར་འདོད་པ་དང་རྒྱུན་པའི་དགེ་སྦྱོར་གྱི་བར་ཆད་སྲུང་བ་དང་སྔོན་མ་ཐོས་པའི་ཆོས་མཉན་པ་ལས་ཉམས་སུ་དོགས་པ་དང་སྔར་མ་ཐོས་པའི་འབེལ་གཏིམ་གྱི་གེགས་སུ་འགྱུར་དོགས་པ་དང་གཞན་མང་བོའི་མནར་སེམས་སྲུང་བ་དང་ལྷུང་བཟེད་ཁས་དབུབ་སོགས་དགེ་འདུན་གྱི་ནང་ཁྲིམས་བསྲུང་སྟེ་དྲུག་ནི་དགོས་པའི་སྒོ་ནས་ཉེས་པ་མེད་པའོ།།ཡོ་བྱད་བསྟབས་པ་མི་ལེན་པ་ནི། གསེར་ལ་སོགས་པ་ལེན་མི་བྱེད། ཅེས་ཏེ། སྦྱིན་བདག་གང་ཡང་རུང་བས་གསེར་དངུལ་ལ་སོགས་པའི་ནོར་གྱི་རྣམ་པ་སྣ་ཚོགས་པ་ནན་གྱིས་བསྟབས་པ་ལས་མནར་་སེམས་དང་ཁོང་ཁྲོས་ལེན་པར་མི་བྱེད་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་ལེན་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། རྫས་དེ་བླངས་པས་རང་སེམས་ཆགས་པར་འགྱུར་བར་མཐོང་བ་ནི་རང་ཉིད་ཀྱི་སྒོ་ནས་དང༌། ཕ་རོལ་པོ་བྱིན་པའི་རྗེས་སུ་འགྱོད་དོགས་པ་དང་རང་དང་གཞན་ནོར་དུ་དོགས་པ་དང་སྦྱིན་བདག་དབུལ་གྱིས་དོགས་པ་སྟེ་གསུམ་ནི་སྦྱིན་བདག་གི་སྒོ་ནས་དང་། རྫས་དེ་དགེ་འདུན་དང་མཆོད་རྟེན་སོགས་ལ་བསྔོས་པ་ཡིན་པར་དོགས་པ་དང་གཞན་ལས་འཕྲོགས་པ་སོགས་ཡིན་པར་དོགས་པ་སྟེ་གཉིས་ནི་རྫས་ཀྱི་སྒོ་ནས་ཉེས་པ་མེད་པའོ།།ལྔ་བ་ཆོས་ཀྱི་སྦྱིན་པ་དང་འགལ་བ་ན། །ཆོས་འདོད་པ་ལ་སྦྱིན་མི་བྱེད། ཅེས་ཏེ། གཞན་ཆོས་འདོད་པ་རྣམས་ལ་མནར་སེམས་དང་ཁོང་ཁྲོ་དང་ཕྲག་དོག་གང་རུང་གིས་ཆོས་སྦྱིན་པར་མི་བྱེད་ན་ཉོན་མོངས་ཅན་དང་། སེམས་གཞན་གྱིས་ནི་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི༑རང་ནད་ཚབས་ཆེ་བ་དང་ཆོས་མི་ཤེས་པ་གཉིས་ནི་རྟེན་གྱི་སྒོ་ནས་དང་། ཐབས་དེས་འདུལ་བར་འདོད་པ་ནི་དགོས་པའི་སྒོ་ནས་དང༌། གླགས་ཚོལ་བའམ་སེམས་མ་གུས་ཤིང་ངག་གིས་ཞེ་ས་མེད་ལ་ལུས་ཀྱི་སྤྱོད་ལམ་ངན་པས་ནོད་པ་དང༌། ཆོས་རྒྱ་ཆེན་པོ་ཐོས་པས་སྒྲུག་ནས་ཡིད་མི་ཆེས་པ་དང༌།ལེགས་པར་བརྡ་སྤྲད་ཀྱང་མི་ཉན་ཞིང་དེ་ལས་བསོད་ནམས་མིན་པ་མང་དུ་སྐྱེ་བས་ངན་སོང་དུ་འགྲོར་དོགས་པ་དང༌། དེའི་ལག་ཏུ་སོང་ན་སྣོད་མིན་ལ་འཕེལ་དུ་དོགས་པ་སྟེ་བཞི་ནི་གདུལ་བྱའི་ཆོས་ཀྱི་སྒོ་ནས་ཆོས་མ་བཤད་ཀྱང་ཉེས་པ་མེད་པའོ། །འདི་ད་ག་ལ་མ་གུས་པ་སོགས་རེ་རེས་ཆོག་གི་ཐམས་ཅད་ཚང་མི་དགོས་པར་གསུངས་སོ། །འདི་ཡན་གྱི་ཉེས་བྱས་བདུན་ནི་སྦྱིན་པའི་མི་མཐུན་ཕྱོགས་ཀྱི་ཉེས་པ་ཡིན་ལ། དེའི་གཉིས་པ་ནི་མི་བྱ་རྒྱུ་བྱས་པའི་ཉེས་པ་དང་གཞན་དྲུག་ནི་བྱ་རྒྱུ་མ་བྱས་པའི་ཉེས་པའོ།།གཉིས་པ་ཚུལ་ཁྲིམས་ཀྱི་མི་མཐུན་ཕྱོགས་ཀྱི་ཉེས་པ་ལ་གསུམ་ལས། དང་པོ་གཞན་གཙོ་བོར་གྱུར་པའི་ཚུལ་ཁྲིམས་དང་འགལ་བ་ལ་བཞི་ལས། ལྷག་པར་བརྩེ་བའི་ཡུལ་དོར་བ་ནི། ཚུལ་ཁྲིམས་འཆལ་རྣམས་ཡལ་བར་འདོར། །ཞེས་ཏེ། སེམས་ཅན་མ་རུངས་པ་མཚམས་མེད་བྱེད་པ་དང་རྩ་ལྟུང་བྱུང་བའི་ཚུལ་ཁྲིམས་འཆལ་བ་རྣམས་དེ་གཉིས་ཡིན་པ་རྒྱུ་མཚན་དུ་བྱས་ཏེ་མནར་སེམས་སམ་ཁོང་ཁྲོས་ཡལ་བར་འདོར་རམ་ཁྱད་དུ་གསོད་ན་ཉོན་མོངས་ཅན་དང༌། སྙོམ་ལས་དང་ལེ་ལོས་ཡལ་བར་འདོར་བ་དང་བརྗེད་པས་ཁྱད་དུ་གསོད་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ཐབས་དེས་ཕ་རོལ་པོ་འདུལ་བར་འདོད་པ་དང་གཞན་མང་པོའི་སེམས་བསྲུང་བ་དང་དགེ་འདུན་གྱི་ནང་ལས་ཁྲིམས་བསྲུང་བ་སྟེ་གསུམ་ནི་དགོས་པའི་སྒོ་ནས་ཉེས་པ་མེད་པའོ་བཅས་པ་ཐུན་མོང་བ་ལ་མི་སློབ་པ་ནི། །ཕ་རོལ་དད་ཕྱིར་སློབ་མི་བྱེད། །ཅེས་ཏེ། བྱང་སེམས་རབ་བྱུང་གིས་ཕ་རོལ་བོ་གཞན་གྱི་སེམས་བསྲུང་བའམ་དད་པར་བྱ་བ་སོགས་ཀྱི་ཕྱིར་དུ་བཅོམ་ལྡན་འདས་ཀྱིས་འདུལ་བར་བསླབ་པ་བཅས་པའི་ཁ་ན་མ་ཐོ་བ་རྣམས་ལ་ཉན་ཐོས་དང་འདྲ་བར་སློབ་དགོས་པ་ལས་མ་དད་ཅིང་མ་གུས་པས་སློབ་པར་མི་བྱེད་ན་ཉོན་མོངས་ཅན་དང། ལེ་ལོ་ལ་སོགས་པས་མི་སློབ་ན་ཉོན་མོངས་ཅན་མིན་པའི་ཉེས་བྱས་སོ། །་།དེ་ལ་གཞན་སེམས་བསྲུང་བ་ནི་ཁྱིམ་པ་སོགས་མ་དད་པ་རྣམས་དད་པར་བྱ་བ་དང་དད་པ་རྣམས་དད་པ་ཕྱིར་ཡང་འཕེལ་བའི་ཕྱིར་དུ་ཡིན་ལ།བཅས་པ་ནི་ཆང་མི་འཐུང་བ་དང་ཕྱི་དྲོའི་ཟས་དང་ས་རྐོ་མེ་རེག་སོགས་ཡིན་ནོ། །དེ་དག་ལ་ཉན་ཐོས་ལྟར་སློབ་དགོས་པ་ལས་མ་བསླབས་ན་སོ་ཐར་དང་འགལ་བའི་ཉེས་པ་འབྱུང་བར་མ་ཟད་བྱང་སྡོམ་དང་འགལ་བའི་ཉེས་བྱས་འདི་འབྱུང་སྟེ། རྒྱུ་མཚན་ནི་ཉན་ཐོས་རང་དོན་ཙམ་བྱེད། གཞན་སེམས་བསྲུང་ཐབས་ལ་སློབ་དགོས་ན་བྱང་སེམས་ལྟ་ཅི་སྨོས་པས་སོ། །འདི་གཙོ་བོར་བྱང་སེམས་རབ་བྱུང་ལ་བཤད་ནའང་བྱང་སེམས་ཁྱིམ་པ་ལའང་སོ་ཐར་དང་ཐུན་མོང་བའི་བཅས་རྐྱང་མང་པོར་སྣང་བར་གསུངས་སོ།།བཅས་པ་ཐུན་མོང་བ་ལ་སློབ་པ་ནི། སེམས་ཅན་དོན་ལ་བྱ་བ་ཆུང༌། །ཞེས་ཏེ། སྟོན་པ་ཉན་ཐོས་རྣམས་དོན་དང་བྱ་བ་ཉུང་བ་དང་སྙིང་ལས་ཆུང་ངུར་གནས་པའི་དབང་དུ་བྱས་ནས་བཅས་པ་མཛད་པ་གོས་ཞག་བཅུ་དང་གོས་རྒྱུ་ཞག་སུམ་ཅུ་ལས་ལྷག་པར་མི་འཆད་པ་སོགས་ཀྱི་བཅས་རྐྱང་དག་ལ་ནི་བྱང་སེམས་ཀྱིས་ཉན་ཐོས་དང་མཚུངས་པར་མི་སློབ་དགོས་པ་ལས་དེ་དག་དང་མཚུངས་པར་སློབ་ཅིང་དོན་དང་བྱ་བ་མང་པོས་སེམས་ཅན་ལ་ཕན་པར་འགྱུར་བ་མཐོང་ནའང་དེ་ལྟ་བུའི་སྒོ་ནས་གཞན་གྱི་དོན་སྒྲུབ་པ་ལ་མི་འཇུག་ཅིང་དོན་དང་བྱ་བ་ཆུང་བའམ་ཉུང་ངུ་སོགས་ཀྱིས་གནས་པར་བྱེད་ན་ཉེས་བྱས་ཏེ་དེ་ཡང་མནར་སེམས་དང་ཁོང་ཁྲོ་གང་རུང་གིས་དོན་ཉུང་བ་སོགས་བྱེད་ན་ཉོན་མོངས་ཅན་དང་།སྙོམ་ལས་དང་ལེ་ལོས་བྱེད་ན་ཉོན་མོངས་ཅན་མིན་པའི་ཉེས་བྱས་ཏེ། དེའི་རྒྱུ་༥ཚན་ནི་ཉན་ཐོས་རང་དོན་བྱེད་ཅིང་གཞན་དོན་ལ་མི་ལྟ་བ་རྣམས་དོན་ཉུང་བ་སོགས་ཀྱིས་གནས་པ་མཛེས་ཀྱི་བྱང་སེམས་གཞན་དོན་ལྷུར་ལེན་བྱེད་པ་ལ་གཞན་དོན་ལས་བརྩམས་ཏེ་དོན་ཉུང་བ་སོགས་མི་མཛེས་པས་སོ། །དེ་ལ་དོན་ཉུངབ་ནི་འདོད་པ་ཆུང་བ་དང་བྱ་བ་ཉུང་བ་ནི་ཡོ་བྱད་མང་པོ་མི་འཛིན་པ་དང་སྙིང་ལ་ཆུང་བ་ནི་ཆོས་གོས་བསོད་སྙོམས་གནས་མལ་གསུམ་ངན་ངོན་ཙམ་གྱིས་ཆོག་ཤེས་པ་དང་སྤོང་བ་དང་ན་སྒོམ་པ་ལ་དགའ་བ་སྟེ་འཕགས་རིགས་བཞི་ལ་གནས་པའོ། །བྱང་སེམས་ཀྱིས་གཞན་དོན་དུ་འགྱུར་ན་གོས་བརྒྱ་སྟོང་མང་པོ་ཡང་ཉེ་དུ་མ་ཡིན་པའི་ཁྱིམ་པ་ལས་བཙལ་རུང་བ་དང་ཅི་བདེར་སྟོབ་པ་ཡོད་ཅི་ཙམ་དགོས་པའང་བླང་ཆོག་པ་དང་། གསེར་དངུལ་སྲང་བྱེ་བ་ཕྲག་འབུམ་སོགས་ཀྱང་བདག་གིར་བྱེད་རུང་བར་གསུངས་སོ། །དེ་ཡང་སོ་ཐར་ལ་བཅས་རང་གཉིས་དང་བཅས་རྐྱང་ལ་ཡང་གཉིས་ལས།གཞན་སེམས་བསྲུང་བའི་ཕྱིར་དུ་བཅས་པ་རྣམས་ལ་ནི་ཉན་ཐོས་ལས་ཀྱང་ལྷག་པར་བསྲུང་སེམས་དམ་པ་དགོས་ལ། དོན་ཉུང་བ་སོགས་ཀྱི་ཕྱིར་དུ་བཅས་པ་ནི་གཞན་དོན་དུ་དེ་ལས་འདའ་དགོས་པས་ཉན་ཐོས་ལྟར་མི་སྲུང་དགོས་པ་དང༌། རང་བཞིན་གྱི་བཅས་པ་རྣམས་ལ་དམིགས་བསལ་འོག་མའི་སྐབས་ནས་འཆད་པ་ལྟར་སྤང་བླངས་དགོས་ཤིང་བཅས་རིགས་གསུམ་པོ་དེ་དག་གིས་ནི་སོ་ཐར་གྱི་བཅས་པ་ཐམས་ཅད་བསྡུས་པ་ཡིན་པས་དེ་དག་གི་རྣམ་དབྱེ་ལེགས་པར་ཤེས་པ་གལ་ཆེ་ཞིང་དེ་ལས་གཞན་དུ་སྡོམ་པ་འོག་མའི་བཅས་པ་ལས་འདས་ཀྱང་གོང་མས་འདག་གོ་ཞེས་སྨྲ་ཞིང་བག་ཡངས་སུ་བྱེད་པ་ནི། སྡོམ་པ་གོང་མ་གཉིས་དང་ལྡན་ན་བྱང་སེམས་ཀྱི་བཅས་པ་དང་འགལ་བའི་ཉེས་པ་ལྷག་པོ་འབྱུང་བ་འདིར་བསྟན་ལ། སྔགས་སྡོམ་དང་འགལ་བ་ཡང་། སྡོམ་པ་གཉིས་ཀྱི་བཅས་པ་ལས། །དགོས་པ་མེད་པར་འདའ་བ་རྣམས། ཞེས་སོགས་ཀྱིས་ཉེས་པ་སྦོམ་པོར་སྐྱེད་པར་གསུངས་པས་ན་བདག་ལེགས་སུ་འདོད་པ་རྣམས་ཀྱིས་དེ་དག་དུག་ལྟར་སྤང་དགོས་པར་གསུངས་པས་སྤང་བླང་གི་གནད་ལ་མཁས་པར་བྱ་བ་ཤིན་ཏུ་གལ་ཆེའོ།།དེ་དག་ནི་གཞན་གཙོ་བོ་འགྱུར་བའི་ཚུལ་ཁྲིམས་དང་འགའ་བ་དངོས་ཡིན་ལ། སོ་ཐར་གྱི་རང་བཞིན་གྱི་བཅས་པ་ལ་སློབ་པའི་ཁྱད་པར་ནི། སྙིང་བརྩེར་བཅས་ནས་མི་དགེ་མེད། ཅེས་ཏེ།བྱང་སྡོམ་བཟུང་ནས་བྱང་སེམས་ཀྱི་བསླབ་པ་ལ་ཚུལ་བཞིན་དུ་སློབ་པར་ནུས་པ་བདག་པས་གཞན་གཅེས་ཀྱི་བྱང་ཆུབ་ཀྱི་སེམས་དང་ལྡན་པས་བདག་གཞན་བརྗེ་ནུས་པ་དུག་གསུམ་གྱི་བསམ་པ་ཅུང་ཟད་ཙམ་ཡང་མེད་ལ་སྲོག་གཅོད་སོགས་ལས་ཐབས་གཞན་གང་ཡང་མ་རྙེད་པའི་སྐབས་སུ་དེ་འདྲའི་བྱང་སེམས་ལ་གཞན་དོན་དུ་འགྱུར་བ་མཐོང་ན་སྲོག་གཅོད་པ་སོགས་ལུས་ངག་གི་བདུན་ལ་གནང་པའི་སྐབས་ཡོད་པར་འདིས་སྟོན་པ་ཡིན་ལ། དེའང་ཚུལ་ཁྲིམས་ལེའུའི་གཞུང་དང་སྡོམ་པ་ཉི་ཤུ་བའི་འགྲེལ་བ་རྙིང་མ་སོགས་ལས་ལུས་ངག་གི་བདུན་ལ་གནང་བའི་སྐབས་ཡོད་པར་སྟོན་པ་མ་གཏོགས་གཞན་དོན་དུ་དེ་དག་ལ་མ་ཞུགས་ན་ཉེས་བྱས་སུ་གསུངས་པ་མེད་ལ། སློབ་དཔོན་བྱང་བཟང་གིས་ཉེས་བྱས་ཞེ་དྲུག་ཏུ་བཤད་པ་ལྟར་ན་འདི་ཡང་ཉེས་བྱས་གཅིག་ལ་བགྲང་དགོས་པས་གཞན་དོན་དུ་དེ་དག་ལ་མ་ཞུགས་ན་ཉེས་བྱས་ཞེས་བཤད་དགོས་སོ། །འོན་ཀྱང་འདི་བྱང་སེམས་དང་ཉན་ཐོས་ཀྱི་རང་བཞིན་གྱི་བཅས་པ་ལ་སློབ་པའི་ཁྱད་པར་བསྟན་པ་ཙམ་ཡིན་པ་ལས་ལོགས་སུ་ཉེས་བྱས་སུ་མི་བྱེད་པ་འདྲ་ལ་དེ་ལྟར་ན་ཉེས་བྱས་ཞེ་ལྔའོ།།ལུས་ངག་གི་བདུན་གནང་བའི་རྟེན་གྱི་བྱང་སེམས་ནི་ཕྱིན་དྲུག་ལ་སྤྱོད་པ་ཙམ་གྱིས་མི་ཆོག་གི་བསྐལ་བ་དུ་མར་ལམ་ལ་གོམས་པ་ཐབས་ལ་མཁས་ཤིང་སྙིང་རྗེ་ཆེན་པོ་དང་ལྡན་པ་སོགས་གོང་སྨོས་ལྟར་དགོས་ཀྱི་ཐེག་ཆེན་པ་ཐམས་ཅད་ལ་གནང་བ་མིན་ནོ། །དེ་འདྲ་ལ་གནང་ཚུལ་ཡང་། བྱང་སེམས་རབ་བྱུང་ལ་མི་ཚངས་སྤྱོད་གནང་བ་མེད་ཅིང་སྲོག་གཅོད་སོགས་གཞན་དྲུག་གནང་བ་ཡོད་དེ། དེའི་རྒྱུ་མཚན་ནི། སྲོག་གཅོད་མ་བྱིན་ལེན་བརྫུན་རྣམས་ལ་ལས་ལམ་བྱུང་ཡང་ཕམ་པར་འགྱུར་བར་མ་ངེས་ལ་བཅས་པའི་རྟེན་ཅན་ལ་མི་ཚངས་སྤྱོད་ཀྱི་ལས་ལམ་བྱུང་ན་ཕམ་པར་འགྲོ་བར་ངེས་པས་དེ་ལ་དགོངས་ནས་བྱང་སེམས་རབ་བྱུང་དང་ཁྱིམ་པ་ལ་ཁྱད་ཕྱེ་བར་མཛད་པ་ཡིན་ནོ། །འོན་ཀྱང་སྲོག་གཅོད་སོགས་ཀྱི་ཕམ་པ་འབྱུང་བའི་གཞི་ལ་འཇུག་པ་ནི་རབ་བྱུང་གི་རྟེན་ཅན་གྱི་བྱང་ཆུབ་སེམས་དཔའ་ལ་ནི་གནང་བ་མེད་དེ། མ་བྱིན་ལེན་གྱི་ཕམ་པ་སྐྱེད་པ་ལ་རང་དོན་དུ་བླངས་པ་དགོས་ལ། བྱང་སེམས་ལ་དེ་གནང་བའི་སྐབས་སུ་གཞན་དོན་ཁོ་ནའི་དོན་དུ་ལེན་པ་དགོས་པའི་ཕྱིར། དེས་མཚོན་ནས་གཞན་ལ་ཡང་ཤེས་པར་བྱ་དགོས་ལ། ཤེས་ཚུལ་ཡང་སྲོག་གཅོད་ཀྱི་ཕམ་པ་སྐྱེད་པ་ལ་རང་དོན་དུ་སྲོག་བཅད་པ་ཡན་ལག་ཏུ་དགོས་པར་སྟོན་པ་མིན་ཏེ་ཕན་སེམས་ཀྱིས་སྲོག་བཅད་པ་ལའང་ཕམ་པ་འབྱུང་བར་ཡོད་པའི་གསུངས་པའི་ཕྱིར། བརྫུན་སྨྲའི་ཕམ་པ་སྐྱེད་པ་ལ་ནི་རང་དོན་དུ་བརྫུན་སྨྲས་པ་དགོས་སམ་སྙམ་གསུང་།མདོར་ན་བྱང་སེམས་རབ་བྱུང་གི་སྲོག་གཅོད་མ་བྱིན་ལེན་མི་ཚངས་སྤྱོད་སོགས་སོ་ཐར་གྱི་རྩ་ལྟུང་འབྱུང་བའི་གཞི་ལ་ཞུགས་ན་གཞན་དོན་ལྷག་པོ་མཐོང་བའི་ཚེ་བསླབ་པ་འབུལ་བར་གསུངས་པས་ཕམ་པ་འབྱུང་བའི་གཞི་ལ་གནང་བའི་སྐབས་མེད་དེ། ཚངས་སྤྱོད་ཉིད་གཞན་དོན་སྒྲུབ་པའི་མཆོག་ཡིན་པས་དེ་བཏང་བ་ལ་གཞན་གྱི་དོན་ལྷག་པོ་མེད་པའི་ཕྱིར། དེས་ན་དེ་དག་ཁྱིམ་པ་ལ་གནང་པ་ཡིན་གྱི་རབ་བྱུང་ལ་མིན་ཏེ་རབ་བྱུང་ལ་གནང་ན་བསླབ་པ་འབུལ་དོན་མེད་པས་སོ། །མདོར་བསྡུ་ན་ལུས་ངག་གི་མི་དགེ་བ་བདུན་ལ་བུ་སོ་ཐར་ལ་རང་བཞིན་གྱི་ཁ་ན་མ་ཐོ་བའི་བཅས་པར་བསྟན་པ་ལ་བྱང་སེམས་ཀྱིས་བསམ་པ་གཞན་དོན་ཁོ་ནའི་སྙིང་བརྩེར་བྱས་ཤིང་ཐབས་ལ་མཁས་པས་སྤྱད་ན་ཉེས་པ་མི་དགེ་བ་ཡང་མེད་ལ་བསོད་ནམས་མང་པོ་འཕེལ་བའང་ཡོད་པར་གསུངས་པས་དེ་ལྟ་བུའི་སྐབས་སུ་ངེས་པར་འདི་དག་སྤྱད་དགོས་པར་བསྟན་པ་ཡིན་ནོ། །དེ་ལྟར་གཞན་དོན་དང་འབྲེལ་བའི་དགོས་པ་ཆེན་པོ་མཐོང་ན་སོ་ཐར་གྱི་བཅས་རྐྱང་ཐུན་མོང་བ་རྣམས་ལ་འདས་ཀྱང་ཉེས་པ་མེད་པའི་ཚུལ་སྔ་མ་བཤད་མ་ཐག་པའི་རྗེས་སུ་དཔག་སྟེ་ཤེས་པར་བྱའོ།།གཉིས་པ་རང་གཙོ་བོར་གྱུར་པའི་ཚུལ་ཁྲིམས་དང་འགལ་བ་ལ་གསུམ་ལས། འཚོ་བ་ཉམས་པ་ནི། འཚོ་བ་ལོག་པ་དང་དུ་ལེན། །ཞེས་ཏེ། ཚུལ་འཆོས་སོགས་ལ་བསྟེན་པའི་འཚོ་བ་ལོག་པ་ལྔ་གང་རུང་བྱུང་བ་དང་དུ་ལེན་ཞིང་དེ་དག་གིས་ངོ་ཚ་ཞིང་འཛེམ་པར་མི་བྱེད་ལ་གཉེན་པོས་སེལ་བར་མི་བྱེད་ན་ཉོན་མོངས་ཅན་གྱི་ཉེས་བྱས་ཏེ་འདི་ལ་ཉོན་མོངས་ཅན་མིན་པ་མེད་དོ། །དེ་བསལ་བའི་ཕྱིར་འདུན་པ་བསྐྱེད་ཀྱང་ཉོན་མོངས་པ་ཤས་ཆེ་བ་ལ་བཅས་འགལ་གྱི་ཉེས་པ་མེད་པ་ནི་ཉེས་བྱས་གཉིས་པའི་སྐབས་ལྟར་རོ།།ལོག་འཚོ་ལྔ་ནི། ཚུལ་འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། །ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བའོ། །གཞོགས་སློང་དེ་ནི་ཐོབ་བྱའི་ཕྱིར། །གཞན་གྱི་རྫས་ལ་བསྔགས་བྱེད་པ། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་བྱེད་པ། །རྙེད་པས་རྙེད་པ་རྣམས་འདོད་པ། །སྔར་ཐོབ་པ་ལ་བསྔགས་བྱེད་པའོ། །ཞེས་རིན་ཆེན་ཕྲེང་བ་ལས་གསུངས་པ་ལྟར་རོ། །གཞན་ཡང་ཆང་དང་མཚོན་ཆ་དང་དུག་དང་སྲོག་ཆགས་དང་རྒྱ་སྐྱེགས་སོགས་འཚོང་བ་དང་མ་བརྟགས་པའི་ཏིལ་དང་ཡུངས་དཀར་འཚོང་བ་སོགས་དང་ཞིང་ལས་སོགས་ཀྱང་ལོག་འཚོར་བཤད་དོ། །ཆོ་ག་ཉམས་པ་ནི། །འཕུར་ནས་རབ་ཏུ་རྒོད་ལ་སོགས།།ཞེས་ཏེ། འདོད་ཆགས་ཀྱི་ཆར་གཏོགས་པའི་སེམས་འཕྱར་ཞིང་གཡེངས་ནས་རབ་ཏུ་རྣམ་པར་མ་ཞི་བ་ནི་རྒོད་པ་སྟེ་དེས་ཡོངས་སུ་ཟིན་པས་མ་ཞི་ཞིང་དེ་ལ་དགའ་བ་དང༌། སོགས་སྒྲས་བསྟན་པ་རྟ་བགད་དུ་རྒོད་པ་དང་རྩེ་ཞིང་ཅ་ཅོ་འདོན་ལ་གཡེང་བ་དང་གཞན་ལའང་རྒོད་དུ་གཞུག་པར་འདོད་ན་ཉོན་མོངས་ཅན་དང༌། བརྗེད་པས་དེ་དག་བྱེད་ན་ཉོན་མོངས་ཅན་མིན་པའི་ཉེས་བྱས་སོ། །རྟ་བགད་དུ་རྒོད་པ་མན་ཆད་ལ་ཉེས་མེད་ནི། དེ་བསལ་ཕྱིར་འདུན་པ་སྐྱེད་པ་ནི་གོང་བཞིན་དང་རྟེན་གྱི་སྒོ་ནས་དང་།གཞན་ཀུན་ནས་མནར་སེམས་སྐྱེས་པ་ཐབས་ངེས་སེལ་བར་འདོད་པ་དང་། གཞན་གྱི་མྱ་ངན་བསལ་བར་འདོད་པ་དང་གཞན་རྩེད་མོ་ལ་དགའ་བ་སོགས་དགེ་བ་ལ་དགོད་པ་དང་། རང་དང་སྔར་མཛའ་བ་སྲུང་བའམ་དེ་དང་མཐུན་པར་བྱ་བ་དང༌། གཞན་རང་ལ་མི་དགའ་བ་དང་མནར་སེམས་དང་རྒྱབ་ཀྱིས་ཕྱོགས་པར་འགྱུར་དུ་དོགས་པོ་ལ་དགའ་བའི་བཞིན་བསྟན་པས་ནང་གི་བསམ་པ་དག་པར་བསྟན་པའི་ཕྱིར་ཏེ་ལྔ་ནི་དགོས་པའི་སྒོ་ནས་ཉེས་པ་མེད་པའོ། སྲིད་པའི་རོ་ལ་བརྐམ་པ་ནི། །འཁོར་བ་༈ས་གཅིག་པུ་བགྲོད་པར་སེམས། །ཞེས་ཏེ། །མདོ་ལས་བྱང་སེམཁོ་ལ་དགའ་བ་ལྟར་མྱ་ངན་ལས་འདས་པ་ལ་དེ་ལྟ་མ་ཡིན་ནོ་ཞེས་སོགས་གསུངས་པའི་དོན་ལ་ལོག་པར་བཟུང་ནས་བྱང་སེམས་ནི་མྱང་འདས་ལ་དགའ་བར་མི་བྱ་ཡི་དེ་ལ་རྒྱབ་ཀྱིས་ཕྱོགས་པར་བྱ་ཉོན་མོངས་དང་ཉེ་ཉོན་ལ་འཇིག་པར་མི་བྱ་དེ་དག་ལས་སེམས་ཀྱང་དབེན་པར་མི་བྱ་སྟེ་བྱང་སེམས་ཀྱིས་ནི་བསྐལ་པ་གྲངས་མེད་པ་གསུམ་དུ་འཁོར་བར་འཁོར་ཞིང་ཐབས་དེ་གཅིག་པུ་ལ་བརྟེན་ནས་བྱང་ཆུབ་བསྒྲུབ་པར་བྱ་ཞིང་བྱང་ཆུབ་ཏུ་བགྲོད་བར་བྱ་དགོས་སོ་ཞེས་དེ་ལྟར་སེམས་ཤིང་ལྟ་ལ་དེ་སྐད་སྨྲ་ན་ཉོན་མོངས་ཅན་གྱི་ཉེས་པའོ། །དེ་ལྟར་ལྟ་བ་ཉེས་པར་འགྱུར་བའི་རྒྱུ་མཚན་ནི། ཉན་ཐོས་རང་གཅིག་པུ་སྲིད་པ་ལས་ཐར་བར་བྱེད་པ་ལ་ཡང་མྱང་འདས་ལ་མངོན་པར་དགའ་ཞིང་ཉོན་མོངས་ལས་སྐྱོ་བར་བྱེད་དགོས་ན་བྱང་སེམས་ཀྱིས་སེམས་ཅན་ཐམས་ཅད་སྲིད་པ་ལས་བསྒྲལ་ཕྱིར་འཁོར་བར་སྐྱོ་བ་དང་མྱང་འདས་ལ་དགའ་བ་ཉན་ཐོས་ལས་བྱེ་བ་ཕྲག་འབུམ་གྱིས་ལྷག་པ་བསྐྱེད་ནས་བརྩོན་དགོས་པ་ལྟ་ཅི་སྨོས་པའི་ཕྱིར་ཏེ། མདོ་སྡེའི་རྒྱན་ལས། །མགོ་ལ་སེམས་ཅན་ཁུར་ཆེན་ཁྱེར་བ་ཡི། ཞེས་གསུངས་པ་ལྟར་རོ། །མདོ་ལས་མྱང་འདས་ལ་དགའ་བར་མི་བྱ་སོགས་གསུངས་པ་ནི་སྲིད་པར་སྐྱེ་བ་འཛིན་པ་ལ་གཏན་རྒྱབ་ཀྱིས་ཕྱོགས་པའི་མྱང་འདས་ལ་དགའ་བ་འགོག་པ་དང་ལས་ཉོན་གྱི་འཆིང་བས་མ་གོས་པར་སྲིད་པར་འཁོར་བ་ལས་བསྔགས་པ་ཡིན་གྱི་འཁོར་བ་ལ་སྐྱོ་བ་༌དང་མྱང་འདས་ལ་དགའ་བ་འགོག་པ་མིན་ནོ།།གསུམ་པ་རང་གཞན་ཆ་མཉམ་པའི་ཚུལ་ཁྲིམས་དང་འགལ་བ་ལ་གཉིས་ལས། རང་གི་བསྔགས་པ་མི་སྲུང་བ་ནི། གྲགས་པ་མ་ཡིན་མི་སྤོང་བ། །ཞེས་ཏེ། རང་ལ་བརྟེན་པའི་ཚིག་མི་བཙན་པའམ་མི་བཙུན་པར་འགྱུར་བའི་དྲི་ངས་དང་མི་སྙན་པ་དང་གཏམ་ངན་ནམ་གྲགས་པ་མ་ཡིན་པ་འབྱུང་བའི་གཞི་རང་ལ་ཡོད་པའི་བདེན་པའི་དངོས་པོ་མི་བསྲུང་ཞིང་མི་སེལ་བའམ་མི་སྤོང་བ་ནི་ཉོན་མོངས་ཅན་དང༌། གཞི་མེད་པ་མི་བདེན་པའི་དངོས་པོ་མི་སྲུང་ཞིང་མི་སེལ་ན་ཉོན་མོངས་ཅན་མིན་པའི་ཉེས་བྱས་སོ། །དྲི་ངས་སོགས་གསུམ་ནི་སྐྱོན་བརྗོད་ཆེ་འབྲིང་ཆུང་གསུམ་ཡིན་པར་བཤད་ལ། མི་བསྲུང་བ་ནི་དང་པོ་ནས་འབྱུང་འགྱུར་མི་འགོག་པ་དང་མི་སེལ་བ་བྱུང་ཟིན་འཕྲོ་མི་གཅོད་པའོ། །ཉེས་མེད་ནི། མུ་སྟེགས་ཅན་དང་བརྡ་སྤྲད་ཀྱང་ཡིད་མི་ཆེས་པ་དང་ཁྲོ་བས་ནོན་ནས་ནན་གྱིས་མི་སྙན་པ་བརྗོད་པ་སྟེ་གསུམ་ནི་བརྗོད་མཁན་གྱི་སྒོ་ནས་དང་། རབ་ཏུ་བྱུང་བ་དང་སློང་མོ་སྤྱོད་པ་དང་དགེ་བ་སྤྱོད་པའི་གཞིས་མི་སྙན་པར་བརྗོད་པ་སྟེ་གསུམ་ནི་བརྗོད་བྱའི་སྒོ་ནས་མི་སྙན་པར་སྨྲ་བ་ལ་སེལ་ཐབས་མ་བྱས་ཀྱང་ཉེས་པ་མེད་པའོ། །གཞན་དོན་གྱི་སྦྱོར་བ་རྩུབ་མོས་སྐྱག་པ་ནི། ཉོན་མོངས་བཅས་ཀྱང་འཆོས་མི་བྱེད། ཅེས་ཏེ། གཞན་དག་ཉེས་པ་སྤྱོད་པའི་གཞི་འཇམ་པོའི་ཐབས་ཀྱི་ལྡོག་མི་ནུས་ཤིང་ཕ་རོལ་པོ་མི་དགའ་བའི་གནོད་པའི་ཐབས་དང་ལུས་ངག་གི་སྦྱོར་བ་རྩུབ་མོ་དང་འདུལ་ཐབས་དྲག་པོ་གང་གིས་ཕ་རོལ་པོ་ཉོན་མོངས་པའམ་ཉེས་སྤྱོད་ཀྱི་གཞི་ཆེན་པོ་དང་བཅས་པ་འཆོས་ནུས་ལ་དེ་ལ་ཕན་པའི་ཐབས་སུ་འགྱུར་བ་ཤེས་ཀྱང་དེ་མི་དགའ་བ་སྲུང་བ་ཙམ་གྱི་ཕྱིར་དེ་འཆོས་ཐབས་དང་དེ་ལས་ལྡོག་ཐབས་མི་བྱེད་ན་ཉོན་མོངས་ཅན་གྱི་ཉེས་བྱས་སོ། །དེ་བྱས་པས་ཕ་རོལ་པོ་ལ་ཚེ་འདིའི་དོན་ཆུང་ངུ་ཞིག་ཏུ་འགྱུར་ལ་གཞི་དེ་ལས་ཡིད་མི་བདེ་ཆེན་པོར་འགྱུར་ན་ཐབས་དེ་མ་བྱས་ཀྱང་ཉེས་པ་མེད་དོ། །དེ་ཡན་གྱི་ཉེས་བྱས་དགུ་ནི་ཚུལ་ཁྲིམས་ཀྱི་མི་མཐུན་ཕྱོགས་ཀྱི་ཉེས་པའོ། །གསུམ་པ་བཟོད་པའི་མི་མཐུན་ཕྱོགས་ལ་གསུམ་ལས། དང་པོ་བཟོད་པའི་རྒྱུ་ལ་མི་གནས་པ་ནི།གཤེ་ལ་ལན་དུ་གཤེ་ལ་སོགས།་།ཞེས་ཏེ། ཕ་རོལ་བོས་རང་ལ་ཚུར་གཤེ་བ་ལ་ལན་དུ་དེ་ལ་ཕྱིར་གཤེ་བ་དང་། སོགས་ཀྱིས་བསྡུས་པ་ཚུར་ཁྲོ་བ་ལ་ལན་དུ་ཕར་ཁྲོ་བ་དང་ཚུར་བརྡེག་པ་ལ་ལན་དུ་ཕར་བརྡེག་པ་དང་ཚུར་མཚང་འདྲུ་བ་ལ་ལན་དུ་ཕྱིར་མཚང་འདྲུ་བར་བྱེད་པ་སྟེ་དགེ་སྦྱོང་གི་ཆོས་བཞི་དང་བྲལ་བ་ནི་ཉོན་མོངས་ཅན་གྱི་ཉེས་པའོ། །དེ་ལ་གཤེ་བ་ནི་ཁྲོས་ནས་སྤྱོ་བའི་ཚིག་དང༌། ཁྲོ་བ་ལ་ཕྱིར་ཁྲོ་བ་ནི་ཁྲོར་གཞུག་པའི་བསམ་པ་ཅན་གྱི་ངག་མི་སྡུག་པ་དང་། རྡེག་པ་ལ་ཕྱིར་བརྡེག་པ་ནི་སྡུག་བསྔལ་སྐྱེད་པའི་བསམ་པས་བསྣུན་པ་དང༌། མཚང་འདྲུ་བ་ལ་ཕྱིར་མཚང་འདྲུ་བ་ནི་གཅིག་ལ་གཅིག་ཉེས་པ་གླེང་བའོ། །གཉིས་པ་ཁྲོ་བའི་རྒྱུན་མི་འགོག་པ་ལ་གཉིས་ལས། རང་གིས་མི་འགོག་པ་ནི། ཁྲོས་པ་རྣམས་ནི་ཡལ་བར་འདོར། ཞེས་ཏེ། རང་གིས་གཞན་ལ་ཉེས་པ་བྱས་པའམ་མ་བྱས་ཀྱང་གཞན་གྱིས་བྱས་པར་དོགས་པ་གཉིས་གང་རུང་གིས་རང་ལ་ཁྲོས་པ་རྣམས་ལ་ནི་ཕྲག་དོག་ཤས་ཆེ་བའི་མནར་སེམས་སམ་དམན་པར་སོང་ན་ངོ་ཚ་བའི་ང་རྒྱལ་གྱིས་ཚུལ་དང་མཐུན་པར་ཤད་སྦྱང་བྱེད་འོས་པ་མི་བྱེད་པར་ཡལ་བར་འདོར་ན་ཉོན་མོངས་ཅན་དང་། སྙོམ་ལས་དང་ལེ་ལོ་དང་བག་མེད་ཀྱིས་མི་བྱེད་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ཤད་སྦྱང་མི་བྱེད་པའི་ཐབས་དེས་འདུལ་བར་འདོད་པ་དགོས་པའི་སྒོ་ནས་དང་། མུ་སྟེགས་ཅན་དང༌། ཁ་ན་མ་ཐོ་བ་དང་བཅས་པ་ཀུན་ཏུ་སྤྱོད་པས་ཤད་སྦྱང་བྱེད་དུ་འཇུག་འདོད་པ་དང༌། ཤད་སྦྱང་བྱས་ནས་སླར་འཁྱུགས་པ་སྐྱེ་བའི་འཐབ་ཀྲོ་ཅན་དང༌། ཤད་སྦྱང་བྱས་མ་བྱས་གང་ལའང་སེམས་མི་འགྱུར་བའི་བཟོད་པའི་ངང་ཚུལ་ཅན་དང་། ཤད་སྦྱང་མི་འདོད་པའམ་དེས་ངོ་ཚ་བར་བྱེད་པ་སྟེ་ལྔ་ནི་ཡུལ་གྱི་སྒོ་ནས་ཉེས་པ་མེད་པའོ། །གཞན་གྱི་ཁྲོ་བའི་རྒྱུན་མི་འགོག་པ་ནི། ཕ་རོལ་ཤད་ཀྱིས་འཆག་པ་སྤོང་། །ཞེས་ཏེ། རྩོད་པ་གང་ལ་ཕ་རོལ་བོ་གཞན་གྱིས་རང་ལ་ཉེས་པ་བྱས་པ་དག་ཆོས་བཞིན་དུ་མཐུན་པར་ཤད་ཀྱིས་འཆག་པའམ་ཤད་སྦྱང་བྱེད་ཀྱང་ཀུན་ནས་མནར་སེམས་དང་ལྡན་ཞིང་གཞན་ལ་འཚེ་བའི་མཐོ་འཚམ་པའི་བསམ་པས་ཤད་སྦྱང་མི་ལེན་པར་སྤོང་བར་བྱེད་ན་ཉོན་མོངས་ཅན་དང་། སྡང་སེམས་མེད་ཀྱང་ལེན་མི་འདོད་པ་ཙམ་གྱིས་མི་ལེན་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ཤད་སྦྱང་མི་ལེན་པའི་ཐབས་དེ་འདུལ་བར་འདོད་པ་ནི་དགོས་པའི་སྒོ་ནས་དང༌། ཆོས་བཞིན་མ་ཡིན་པ་མི་རིགས་པ་དང་མཐུན་པ་མ་ཡིན་པ་ཚིག་ཙམ་གྱིས་ཤད་སྦྱང་བྱེད་པ་གཉིས་ནི་ཡུལ་གྱི་སྒོ་ནས་ཉེས་པ་མེད་པའོ།།གསུམ་པ་གཉེན་པོ་ལ་མི་གནས་པ་ནི། ཁྲོས་པའི་སེམས་ཀྱི་རྗེས་སུ་འཇུག །ཅེས་ཏེ། གཞན་ལ་ཁྲོས་ཤིང་འཁྲུགས་པའི་བསམ་པ་དང་པོར་སྐྱེས་ཤིང་སེམས་དེ་ཉིད་ཀྱི་རྒྱུན་མི་གཏོང་བར་དེའི་རྗེས་སུ་འཇུག་ཅིང་འཛིན་ལ་ཉེས་པར་མི་ལྟ་ཞིང་གཉེན་པོ་མི་བསྟེན་པས་བྱུང་བ་དང་དུ་ལེན་ན་ཉོན་མོངས་ཅན་གྱི་ཉེས་པའོ། །དེ་བསལ་ཕྱིར་འབད་ཀྱང་མ་ལོག་པ་ལ་ཉེས་པ་མེད་པ་སྔར་བཤད་པ་ལྟར་རོ། །དེ་ལྟར་ཉེས་བྱས་བཞི་ནི་བཟོད་པའི་མི་མཐུན་ཕྱོགས་ཀྱི་ཉེས་པའོ།། །བཞི་བ་བརྩོན་འགྲུས་ཀྱི་མི་མཐུན་ཕྱོགས་ལ་གསུམ་ལས། དང་པོ་སྦྱོར་བ་དམན་པ་ནི། བསྙེན་བཀུར་འདོད་ཕྱིར་འཁོར་རྣམས་སྡུད། ཅེས་ཏེ། ཁྲུས་ལ་སོགས་པའི་རིམ་གྲོ་སྟན་འདིངས་པ་ལས་སུ་མི་བརྐོ་བ་སོགས་ཀྱི་བསྙེན་བཀུར་འདོད་པའི་ཕྱིར་དང་རྫས་འབུལ་དུ་རེ་སོགས་ཟང་ཟིང་དང་བཅས་༌པའི་སེམས་ཀྱིས་འཁོར་རྣམས་སྡུད་པར་བྱེད་ན་ཉོན་མོངས་ཅན་གྱི་ཉེས་པ་དང་ཟང་ཟིང་མེད་པའི་སེམས་ཀྱིས་བསྡུས་པ་ན་རིམ་གྲོ་སོགས་བྱེད་པ་བདག་གིར་བྱེད་པ་ལ་ཉེས་པ་མེད་དོ། །འདི་ལ། རྙེད་བཀུར་འདོད་ཕྱིར་ཞེས་པའང་ཡོད་དོགཉིས་པ་སྦྱོར་བ་མེད་པ་ནི། ལེ་ལོ་ལ་སོགས་སེལ་མི་བྱེད། །ཅེས་ཏེ། ལེ་ལོ་དང་སོགས་ཀྱིས་བསྡུས་པ་སྙོམ་ལས་སྐྱེས་ནས་དུས་མ་ཡིན་པ་མཚན་མོ་ཡང་གུང་ཐུན་མ་གཏོགས་པའི་ཆ་སྟོད་སྨད་ཀྱི་དུས་སུ་གཉིད་ཀྱི་བདེ་བ་དང་གློས་འབེབས་པའམ་སྙེས་པའི་བདེ་བ་བདག་གིར་བྱེད་ཅིང་སེལ་པར་མི་བྱེད་ན་ཉོན་མོངས་ཅན་གྱི་ཉེས་པའོ། །ཉེས་མེད་ནི། ན་སྟེ་མི་ནུས་པ་དང་ལམ་བགྲོད་པས་ནུབ་པ་དང་དེ་བས༥ཕྱིར་འདུན་པ་སྐྱེད་པ་སྔར་ལྟར་བྱས་པ་སྟེ་གསུམ་ནི་རྟེན་གྱི་སྒོ་ནས་ཉེས་པ་མེད་པའོ།།གསུམ་པ་བྱ་བ་ངན་པ་ལ་ཆགས་པ་ནི། །ཆགས་པས་བྲེ་མོའི་གཏམ་ལ་སྟེན། །ཞེས་ཏེ། རྒྱལ་༦བློན་ཆོམ་རྐུན་བུད་མེད་དང་འདོད་པ་ལ་སོགས་འདུ་འཛིའི་གཏམ་ལ་ཀུན་ཏུ་ཆགས་པས་བྲེ་མོའི་གཏམ་ཉན་པ་ལས་དུས་ཡོལ་བར་བྱེད་ན་ཉོན་མོངས་ཅན་དང་། བརྗེད་པས་བྱེད་ན་ཉོན་མོངས་ཅན་མིན་པའི་ཉེས་བྱས་སོ། ། དུས་ཡོལ་བ་ནི་སྔ་དྲོ་ལས་ཕྱི་དྲོ་དེ་ལས་སྲོད་དུ་ཐལ་བ་སོགས་སོ། །ཉེས་མེད་ནི། ཕ་རོལ་སྨྲ་ཞིང་འདུག་པ་དེའི་བར་དྲན་པ་ལ་གནས་བཞིན་དུ་ཅུང་ཟད་ཙམ་མཉན་པ་ནི་ཉན་མཁན་གྱི་སྒོ་ནས་དང་། ཡ་མཚན་པའམ་ངོ་མཚར་བའི་གཏམ་ལ་དྲི་བ་ཙམ་དང་ཚུར་ལ་ལན་འདེབས་པ་ཙམ་བྱེད་པ་ནི་གཏམ་གྱི་སྒོ་ནས་ཉན་པ་དང་སྨྲས་ཀྱང་ཉེས་པ་མེད་པའོ། །དེ་ལྟར་ཉེས་བྱས་གསུམ་ནི་བརྩོན་འགྲུས་ཀྱི་མི་མཐུན་ཕྱོགས་ཀྱི་ཉེས་པའོ།།ལྔ་བ་བསམ་གཏན་གྱི་མི་མཐུན་ཕྱོགས་ལ་གསུམ་ལས། དང་བོ་སྦྱོར་བའི་ཉེས་པ་ནི། ཏིང་ངེ་འཛིན་གྱི་དོན་མི་འཚོལ། །ཞེས་ཏེ། སེམས་མཉམ་པར་འཇོག་བར་འདོད་པ་ལ་མནར་སེམས་དང་ང་རྒྱལ་གྱིས་ཏིང་ངེ་འཛིན་གྱི་དོན་ལས་བརྩམས་པའི་གདམས་ངག་གཞན་ལས་མི་ཚོལ་ཞིང་གཞན་གྱིས་འཆད་པ་ནོད་དུ་མི་འགྲོ་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་ཚོལ་ཞིང་ནོད་དུ་མི་འགྲོ་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་པ་མེན་ནི། ན་སྟེ་མི་ནུས་པ་དང་གདམས་ངག་ལོག་པ་འབྱུང་དོགས་པ་དང་རང་མང་དུ་ཐོས་པ་ཡིན་པས་མཉམ་པར་འཇོག་ནུས་པའམ་གདམས་ངག་གིས་གདམས་ངག་གི་བྱ་བ་བྱས་ཟིན་པ་གསུམ་ནི་རྟེན་གྱི་སྒོ་ནས་ཉེས་པ་མེད་པའོ།།གཉིས་པ་དངོས་གཞིའི་ཉེས་པ་ནི། བསམ་གཏན་སྒྲིབ་པ་སྤོང་མི་བྱེད། ཅེས་ཏེ། བསམ་གཏན་ལ་གེགས་བྱེད་པའི་སྒྲིབ་པ་རྒོད་འགྱོད་གཅིག་ཏུ་བྱས་པ་དང་གནོད་སེམས་དང་གཉིད་རྨུགས་གཉིས་གཅིག་ཏུ་བྱས་པ་དང་འདོད་པ་ལ་འདུན་པ་དང་ཐེ་ཚོམ་སྟེ་ལྔ་བོ་གང་རུང་བྱུང་བ་དང་དུ་ལེན་ཞིང་གཉེན་པོས་སྤོང་བར་མི་བྱེད་ན་ཉོན་མོངས་པ་ཅན་གྱི་ཉེས་བྱས་སོ། །ཉེས་མེད་ནི། དེ་སྤོང་བའི་ཕྱིར་འདུན་པ་སྐྱེད་པ་སོགས་ལ་ཉེས་པ་མེད་པ་སྔར་ལྟར་རོ། །དེ་ལྟ་བུའི་སྦྱང་བྱའི་སྒྲིབ་པ་དང་དེ་དག་འདྲེན་པའི་རྒྱུ་དངོས་བཟུང་བ་དང་། རང་རང་གི་གཉེན་པོ་ཇི་ལྟ་བུའི་སྦྱོང་བ་དང་སྤྱོད་ལམ་ཇི་ལྟ་བུས་སྦྱོང་ཚུལ་རྣམས་ཤེས་པར་བྱས་ནས་དང་དུ་མི་ལེན་ཅིང་སེལ་བ་ནི་ཏིང་ངེ་༌འཛིན་གྱི་དུས་ཁོ་ནར་མི་གཟུང་གི་ཐམས་ཅད་དུ་གལ་ཆེ་བར་གསུངས་ཏེ་ཞིབ་བར་གཞན་དུ་ཤེས་པར་བྱའོ།།གསུམ་པ་རྗེས་ཀྱི་ཉེས་པ་ནི། བསམ་གཏན་རོ་ལ་ཡོན་ཏན་ལྟ། །ཞེས་ཏེ། བསམ་གཏན་རྒྱུད་ལ་སྐྱེས་པའི་ཚེ་དེའི་རོ་མྱང་བ་སྟེ་དགའ་བ་དེ་སོགས་ལ་སྲིད་ཅིང་རོ་མྱང་བ་ལ་ཡོན་ཏན་དུ་ལྟ་ན་ཉོན་པམོངས་ཅན་གྱི་ཉེས་བྱས་སོ། །་།དེ་སྤོང་བའི་ཕྱིར་འདུན་པ་སྐྱེད་པ་སོགས་ལ་ཉེས་པ་མེད་པ་ནི་སྔར་ལྟར་རོ༑༑དེ་ལྟར་ཉེས་བྱས་གསུམ་ནི་བསམ་གཏན་གྱི་མི་མཐུན་ཕྱོགས་ཀྱི་ཉེས་པའོ། །།དྲུག་པ་ཤེས་རབ་ཀྱི་མི་མཐུན་ཕྱོགས་ལ་གཉིས། ཡུལ་དམན་པ་དང་འབྲེལ་བ། ཡུལ་མཆོག་དང་འབྲལ་བའོ། །དང་པོ་ལ་བཞི་ལས། ཐེག་དམན་སྤོང་བ་ནི། ཉན་ཐོས་ཐེག་པ་སྤོང་བར་བྱེད། ཅེས་ཏེ། ཉན་ཐོས་ཀྱི་ཐེག་པ་དང་ལྡན་པའི་ཆོས་ཐེག་དམན་ལ་དགོས་ཀྱང་བྱང་སེམས་ལ་མི་དགོས་སྙམ་དུ་འཛིན་པས་ཉན་ཐོས་ཀྱི་ཐེག་པའི་ཆོས་ཉན་པར་མི་བྱེད་ཚིག་དང་དོན་གཟུང་བར་མི་བྱ་ནན་ཏན་དུ་བསླབ་པར་མི་བྱ་སྟེ་དེ་དག་བྱས་པ་ལ་དགོས་པ་མེད་དོ་ཞེས་རང་དེ་ལྟར་ལྟ་ཞིང་སྤོང་བར་བྱེད་ལ་གཞན་ལའང་དེ་སྐད་སྨྲ་ན་ཉོན་མོངས་ཅན་གྱི་ཉེས་བྱས་སོ། །འདིར་ཐེག་དམན་ལ་དགོས་སྙམ་དུ་འཛིན་པས་ཉན་ཐོས་ཀྱི་ཐེག་པ་གཏན་སྤོང་བ་མིན་ལ་སོ་ཐར་སྤོང་དུ་འཇུག་པའི་རྩ་ལྟུང་དང་ཡང་ཁྱད་པར་ཆེ་བར་གསུངས་སོ། །ཉེས་པར་འགྱུར་བའི་རྒྱུ་མཚན་ནི། མུ་སྟེགས་ཀྱི་གཞུང་ལའང་བྱང་སེམས་ཀྱིས་སློབ་དགོས་ན་སངས་རྒྱས་ཀྱི་གསུང་རབ་ཉན་ཐོས་ཀྱི་ཐེག་པ་ལ་སྨོས་ཅི་དགོས་པས་སོ། །ཐེག་ཆེན་པས་སོ་ཐར་གྱི་བཅས་པ་ལ་སློབ་ཅི་དགོས་སྙམ་དུ་འཛིན་པ་ནི་ཆོས་སྤོང་གི་ལས་སྒྲིབ་གསོག་པའི་གཡང་ས་ཆེན་པོ་ཡིན་ལ་བཅས་པ་འདི་ནི་དེ་ཉིད་འགེགས་པའི་གདམས་པ་མཆོག་གོ། །ཉེས་མེད་ནི། ཐེག་ཆེན་པ་གང་མཐའ་གཅིག་ཏུ་ཉན་ཐོས་ཀྱི་ཐེག་པ་ལྷུར་ལེན་པའི་འདུན་པ་བཟློག་ནས་ཐེག་ཆེན་ལ་འདུན་པར་བྱ་བའི་ཕྱིར་ཡིན་ན་རྟེན་གྱི་སྒོ་ནས་ཉེས་པ་མེད་པའོ།། །།མཐའ་གཅིག་ཏུ་དེ་ལ་བརྩོན་པའི་ཉེས་པ་ནི། །རང་ཚུལ་ཡོད་བཞིན་དེ་ལ་བརྩོན། ཞེས་ཏེ།རང་ཚུལ་བྱང་སེམས་ཀྱི་སྡེ་སྣོད་ལ་བརྩོན་པར་གྱུར་ཡོད་བཞིན་དུ་དེ་ཐམས་ཅད་ཀྱི་ཐམས་ཅད་དུ་ཡལ་བར་བོར་ནས་ཉན་ཐོས་ཀྱི་སྡེ་སྣོད་དེ་ཉིད་ལ་བརྩོན་པར་བྱེད་ན་ཉོན་མོངས་ཅན་གྱི་ཉེས་བྱས་སོ། །དེས་ན་ཐེག་ཆེན་ལ་བརྩོན་པ་མི་འདོར་བའི་ངང་ནས་ཐེག་དམན་གྱི་སྡེ་སྣོད་ལ་སློབ་དགོས་སོ།།།མུ་སྟེགས་ཀྱི་གཞུང་ལ་མཐའ་གཅིག་ཏུ་བརྩོན་པའི་ཉེས་པ་ནི། བརྩོན་མིན་ཕྱི་རོལ་བསྟན་བཅོས་བརྩོན། ཞེས་ཏེ། སངས་རྒྱས་ཀྱི་གསུང་རབ་ལ་བརྩོན་པར་བྱར་ཡོད་བཞིན་དུ་དེ་ལ་མི་བརྩོན་པར་མཐའ་གཅིག་ཏུ་བརྩོན་བྱ་མིན་པ་ཕྱི་རོལ་མུ་སྟེགས་པའི་རྟོག་གེ་དང་སྒྲའི་བསྟན་བཅོས་ལ་བརྩོན་པར་བྱེད་ན་ཉོན་མོངས་ཅན་གྱི་ཉེས་བྱས་སོ། །ཉེས་མེད་ནི།་ཤིན་ཏུ་ཡིད་གཞུངས་ཕོ་དང་ལྡོབས་སྐྱེན་པ་དང་ཡུན་རིང་དུ་མི་བརྗེད་པར་ནུས་པ་དང་དོན་སེམས་པ་དང་རྟོགས་པར་བྱེད་ནུས་པ་དང་སངས་རྒྱས་ཀྱི་་གསུང་རབ་ལ་རིགས་པས་རྟོགས་པ་དང་ལྡན་པས་བློ་མི་འགྱུར་བ་དང་ལྡན་ཏེ་ཕྱི་རོལ་གྱི་བསྟན་བཅོས་ལས་ཉིས་འགྱུར་གྱིས་ཉིན་ཞག་གཅིག་བཞིན་དུ་སངས་རྒྱས་ཀྱི་གསུང་རབ་ལ་བརྩོན་པར་བྱེད་ན་ཕྱི་རོལ་གྱི་གཞུང་ལ་བརྩོན་པ་ལ་ཉེས་པ་མེད་དོ། །།ཡིད་གཞུངས་པ་ནི་དུས་ཐུང་ངུས་ཀྱང་དྲན་ནུས་པ་དང་ལྡོབས་རྐྱེན་པ་ནི་མྱུར་བར་ལོབས་པ་དང་། དོན་སེམས་པ་ནི་བློ་རྣོ་བ་དང་དོན་རྟོགས་པར་ནུས་པ་ནི་ཤེས་རབ་གསལ་བ་དང་གསུང་རབ་རིགས་པས་རྟོགས་པ་ནི་ལྷན་ཅིག་སྐྱེས་པའི་ཤེས་རབ་ཆེ་བ་ལ་བཤད་དོ། །དགའ་བཞིན་དུ་མུ་སྟེགས་ཀྱི་གཞུང་ལ་བརྩོན་པའི་ཉེས་པ་ནི། བརྩོན་པར་བྱས་ཀྱང་དེ་ལ་དགའ།ཞེས་ཏེ། སྔར་བཤད་པ་ལྟ་བུའི་ཚུལ་དང་མི་འགལ་བར་ཕྱི་རོལ་པའི་བསྟན་བཅོས་ལ་དགོས་པའི་དབང་གིས་བརྩོན་པར་བྱས་ཀྱང་དེ་ལྟར་བྱེད་པ་ན་སྨན་ཚང་བ་ལ་བསྟེན་པ་ལྟར་མི་འདོད་བཞིན་དུ་འཇུག་དགོས་པ་ལས་དེ་ལྟར་མི་བྱེད་པར་དང་པོར་མངོན་དགའ་བའི་ཚུལ་དང་བར་དུ་དེས་དགའ་བར་འཛིན་པ་དང་ཐ་མར་རངས་པར་བྱེད་ན་ཉོན་མོངས་ཅན་གྱི་ཉེས་བྱས་སོ། །དེས་ན་མི་འདོད་བཞིན་དུ་དགོས་པའི་དབང་གིས་འཇུག་དགོས་སོ།།གཉིས་པ་ཡུལ་མཆོག་དང་འབྲེལ་བ་ལ་གསུམ་ལས། དང་པོ་ཤེས་རབ་ཀྱི་ཡུལ་སྤོང་བ་ནི། ཐེག་པ་ཆེན་པོ་སྤོང་བར་བྱེད། །ཅེས་ཏེ། རང་གི་ཚུལ་མིན་ཡིད་བྱེད་དམ་གཞན་གྱི་ཁ་ཕྱིར་ཞུགས་པའི་དབང་གིས་ཐེག་པ་ཆེན་པོའི་སྡེ་སྣོད་ལས་དེ་ཁོ་ནའི་དོན་ཟབ་མོའམ་སངས་རྒྱས་བྱང་སེམས་ཀྱི་མཐུ་རྒྱ་ཆེན་པོ་ལས་བརྩམས་ཏེ་བསྟན་པའི་ཟབ་རྒྱས་ཀྱི་ཕྱོགས་གང་རུང་གཅིག་ལ་འདི་དག་བརྗོད་བྱ་དམན་པའམ་ཡེ་ཤེས་ཀྱི་རྟེན་མིན་པས་དོན་དང་ལྡན་པ་མིན་ཞེས་དང་། རྗོད་བྱེད་དམན་པའམ་བསོད་ནམས་ཀྱི་རྟེན་མིན་པས་ཆོས་དང་ལྡན་པ་མིན་ཞེས་དང་། བྱེད་པོ་དམན་པས་དེ་བཞིན་གཤེགས་པས་གསུངས་པ་མིན་ཞེས་དང་། དེ་ཉིད་ཀྱི་ཕྱིར་ན་སེམས་ཅན་གྱི་ཕན་བདེར་འགྱུར་བ་མིན་ནོ་ཞེས་སྐུར་པ་འདེབས་ཚུལ་བཞི་བོ་ཐམས་ཅད་དམ་གང་རུང་གིས་སྐུར་པ་འདེབས་པའི་ཚིག་སྨྲ་ཞིང་སྤོང་བར་བྱེད་ན་ཉོན་མོངས་ཅན་གྱི་ཉེས་བྱས་སོ། །འདིར་ཆོས་སྤོང་ལས་སེམས་བསྲུང་ཚུལ་བྱང་ཆུབ་གཞུང་ལམ་ལས་འདི་ལྟར་གསུངས་ཏེ། ཟབ་ཅིང་མཆོག་ཏུ་ཟབ་པའི་གནས་དག་ཐོབ་ནས་སེམས་མ་མོས་ན་བྱང་ཆུབ་སེམས་དཔས་དད་པ་དང་གཡོ་མེད་པས་འདི་ལྟར་བདག་ནི་ལོང་བར་གྱུར་ཏེ་ཟག་པ་མེད་པའི་ཤེས་རབ་ཀྱི་མིག་མེད་པ་ལ་དེ་བཞིན་གཤེགས་པའི་སྤྱན་གྱིས་རྗེས་སུ་སྤྱོད་བར་ཟད་པས་དེ་བཞིན་གཤེགས་པས་དོན་གཞན་ལ་དགོངས་ཏེ་གསུངས་པ་སྤང་བ་ནི་བད་ག་གི་བྱ་བའི་ཆ་མ་ཡིན་ནོ་ཞེས་ཡང་དག་པར་བསླབ་པར་བྱའོ། །བྱང་སེམས་ཀྱིས་དེ་ལྟར་བདག་ནི་མི་ཤེས་པར་བརྩིས་ལ་དེ་བཞིན་གཤེགས་པ་ཉིད་ན་ཆོས་དེ་དག་ལ་ལྐོག་ཏུ་མ་གྱུར་པར་ཡང་དག་པར་ལྟ་ན་དེ་ལྟ་ན་ཡང་དག་པར་ཞུགས་པ་ཡིན་ནོ། །མོས་པ་མ་སྐྱེས་སུ་ཟིན་ཀྱང་སྐུར་པ་མི་འདེབས་ན་ཉེས་པ་མེད་དོ། །མདོ་སྡེའི་རྒྱན་ལས་ཀྱང་། ཡིད་ཀྱི་ཉེས་པའི་རང་བཞིན་གདུག་པ་སྟེ། །མི་རིགས་པ་ཡི་གཟུགས་ལའང་མི་རིགས་ན། །ཐེ་ཚོམ་ཟ་བའི་ཚོས་ལ་སྨྲོས་ཅི་དགོས། །དེ་ཕྱིར་བཏང་སྙོམས་བཞག་ན་ཉེས་པ་མེད། །ཅེས་དང༌། རིན་ཆེན་ཕྲེང་བ་ལས་ཀྱང༌། དེ་བཞིན་གཤེགས་དགོངས་གསུངས་པ་རྣམས། །ཤེས་པར་སླ་མིན་དེ་ཡི་ཕྱིར། །ཐེག་གཅིག་ཐེག་པ་གསུམ་གསུངས་པ། །བཏང་སྙོམས་ཀྱིས་ནི་བདག་བསྲུང་བྱ། །བཏང་སྙོམས་ཀྱིས་ནི་སྡིག་མི་འགྱུར། །སྡང་བས་སྡིག་འགྱུར་དགེ་མི་འགྱུར། །ཞེས་གསུངས་པས་ལས་དང་པོ་བས་ཐམས་ཅད་ལ་བློ་དང་མཐུན་པའི་མོས་པ་ཐོབ་པར་དཀའ་བས་མོས་པར་མ་ནུས་ཀྱང་བཏང་སྙོམས་སུ་བཞག་ན་ཉེས་པ་མེད་དོ། །ཞེས་སོ།། །ག ཉིས་པ་འབྲས་བུ་ལ་ལོག་པར་སྒྲུབ་པ་ནི། བདག་ལ་བསྟོད་ཅིང་གཞན་ལ་སྨོད། །ཅེས་ཏེ། །ང་རྒྱལ་དང་ཁོང་ཁྲོའི་སེམས་ཀྱིས་བདག་ལ་བསྟོད་ཅིང་གཞན་ལ་སྨོད་པར་བྱེད་ན་ཉོན་མོངས་ཅན་གྱི་ཉེས་བྱས་སོ། །འདི་བདག་བསྟོད་གཞན་སྨོད་ཀྱི་ཕམ་པ་དང་མི་འདྲ་སྟེ་ཐམ་པ་ལ་རྙེད་བཀུར་ལ་ཆགས་པ་དགོས་ཤིང་འདི་ལ་ང་རྒྱལ་ཙམ་གྱིས་ཀྱང་ཆོག་པས་ཀུན་སློང་མི་འདྲ་བས་སོ། །ཉེས་མེད་ནི།བསྟན་པ་གནས་པར་བྱས་ཕྱིར་མུ་སྟེགས་ཅན་ཟིལ་གྱིས་གནོན་པའི་དུས་དང༌། ཐབས་དེས་གཞན་འདུལ་བར་འདོད་པ་དང༌། གཞན་མ་དད་པ་རྣམས་དད་པར་བྱ་བའམ་དད་པ་རྣམས་འཕེལ་བར་བྱ་བའི་ཕྱིར་བྱེད་པ་གསུམ་ནི་དགོས་པའི་སྒོ་ནས་ཉེས་པ་མེད་པའོ། །གསུམ་པ་ཤེས་རབ་ཀྱི་རྒྱུ་ལས་ཉམས་པ་ལ་གཉིས་ལས། ཐོས་པ་ལ་མི་འཇུག་པ་ནི། ཆོས་ཀྱི་དོན་དུ་འགྲོ་མི་བྱེད། །ཅེས་ཏེ། གཞན་ཆོས་འཆད་པ་དང་ཆོས་ཀྱི་འབེལ་གཏམ་བ་ཞན་གཏན་ལ་འབེབས་པ་ན་ང་རྒྱལ་དང་མནར་སེམས་དང་ཁོང་ཁྲོས་མཉན་པར་བྱ་བའི་དོན་དུ་འགྲོ་བར་མི་བྱེད་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་འགྲོ་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ཆོས་འཆད་པ་སོགས་མ་ཚོར་བ་དང༌། ན་སྟེ་མི་ནུས་པ་དང༌། ལོག་པར་སྟོན་དུ་དོགས་པ་དང་། དེ་ཡང་ཡང་ཐོས་ཤིང་ཤེས་ཟིན་པ་དང༌། མང་དུ་ཐོས་པ་ཐོས་པ་འཛིན་པ་ཐོས་པ་བསགས་པ་ཡིན་པ་དང༌། དེ་གསུམ་ནི་ཐོབ་པ་ཤེས་པ་རྫོགས་པ་གསུམ་གྱི་དོན་ནོ། མཆེན། རྟག་ཏུ་ཏིང་ངེ་འཛིན་སྒྲུབ་པ་དང༌། ཤེས་རབ་ཤིན་ཏུ་རྟུལ་བོས་ཐོས་བསམ་སྒོམ་གསུམ་ལ་བློ་ཞན་པ་སྟེ་བདུན་ནི་རྟེན་གྱི་སྒོ་ནས་དང་། རང་ལ་ཆོས་སྨྲ་གཞན་གྱི་སེམས་མི་དགའ་བ་བསྲུང་བ་ནི་དགོངས་༩༢། པའི་སྒོ་ནས་ཉེས་པ་མེད་པའོ།།ཐོས་པའི་ཡུལ་ལ་ལོག་པར་སྒྲུབ་པ་ནི། དེ་ལ་སྨོད་དང་ཡི་གེར་རྟོན། །ཞེས་ཏེ། རང་ལ་ཆོས་སྨྲ་བ་དེ་ལ་བསམ་བཞིན་དུ་ཁྱད་དུ་གསོད་པ་སྟེ་སྙིང་ནས་བཤེས་གཉེན་དང་སྟོན་པའི་འདུ་ཤེས་མི་སྐྱེད་པ་དང་། ལུས་ཀྱིས་བཀུར་སྟི་མི་བྱེད་ལ་ངག་གིས་འཕྱ་ཞིང་ཚིག་རྩུབ་པོས་སྨོད་ཅིང་བསྟིང་བར་བྱེད་པ་དང༌། ཚིག་འབྲུའམ་ཡི་གེ་ལེགས་པ་ལ་ཆེད་ཆེར་བྱེད་པས་དེ་ལ་རྟོན་པའམ་ཡིད་ཆེས་སྐྱེད་ཀྱི་དོན་ལ་ཆེད་ཆེར་མི་བྱེད་པས་དེ་ལ་མི་རྟོན་ན་ཉོན་མོངས་ཅན་གྱི་ཉེས་པ་སྟེ། མདོར་ན་ཚིག་ལེགས་ན་དོན་མི་ལེགས་ཀྱང་དེ་ལ་གནས་ལ་ཚིག་མི་ལེགས་ན་དོན་ལེགས་ཀྱང་དེ་ལ་མི་གནས་པའོ། །དེ་ལྟར་ཉེས་བྱས་བརྒྱད་ནི་ཤེས་རབ་ཀྱི་མི་མཐུན་ཕྱོགས་ཏེ། འདི་ཡན་གྱི་ཉེས་བྱས་སོ་བཞིའམ་སོ་གསུམ་པོ་ནི་དགེ་བའི་ཆོས་སྡུད་ཀྱི་ཕྱིན་དྲུག་གི་མི་མཐུན་ཕྱོགས་ཀྱི་ཉེས་པའོ།།གཉིས་པ་སེམས་ཅན་དོན་བྱེད་ཀྱི་མི་མཐུན་ཕྱོགས་ལ་གཉིས། དོན་བྱ་བའི་ཡུལ་སྤྱི་དང་འབྲེལ་བ། བྱེ་བྲག་དང་འབྲེལ་བའོ།།དང་པོ་ལ་གཉིས་ལས།དང་པོ་དོན་མི་སྒྲུབ་པ་ནི། དགོས་པའི་གྲོགས་སུ་འགྲོ་མི་བྱེད། ཅེས་ཏེ། བྱ་བ་གཏན་ལ་འབེབས་པ་དང་། ལམ་དུ་འགྲོ་ཞིང་འོངས་པ་དང་། ཡང་དག་པའི་ཐ་སྙད་ལ་སྦྱོར་བ་དང༌། །ལས་ཀྱི་མཐའ་ལ་སྦྱོར་བ་དང༌། ལོངས་སྤྱོད་སྲུང་བ་དང་། བྱེ་བ་བསྡུམ་པ་དང་། དགའ་སྟོན་དང༌། བསོད་ནམས་བྱེད་པ་སྟེ་བརྒྱད་གང་རུང་ལ་གཞན་གྱི་དགོས་པའི་དོན་སྒྲུབ་པའི་གྲོགས་སུ་འགྲོ་དགོས་པ་ལས་མནར་སེམས་དང་ཁོང་ཁྲོའི་དབང་གིས་གྲོགས་བྱེད་དུ་འགྲོ་བར་མི་བྱེད་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་འགྲོ་ན་ཉོན་མོངས་ཅན་མིན་པའི་ཉེས་བྱས་སོ། །དེ་ལྟར་དོན་བརྒྱད་ལས། །དང་པོ་ནི་བྱ་བ་ངེས་པར་འཛིན་པའི་གྲོགས་བྱེད་པ་དང༌། གཉིས་པ་ནི་ཕྱི་བཞིན་འབྲང་བ་མེད་པ་དང་གློ་བུར་བའི་འགྲོ་ན་འགྲོ་འོངས་སོགས་ལ་སྐྱེལ་བསུ་ལྟ་བུ་ལམ་གྲོགས་བྱེད་པ་དང་། གསུམ་པ་ནི་ཡུལ་སོ་སོའི་སྐད་ཀྱི་ཐ་སྙད་མི་ཤེས་པ་ལ་དེ་སློབ་པ་དང༌། བཞི་པ་ནི་ཁ་ན་མ་ཐོ་བ་ཡིན་པའི་ཞིང་ལམ་སོགས་ཀྱི་ཐབས་སྟོན་པ་དང་། ལྔ་པ་ནི་རྐུན་པོ་སོགས་ཀྱིས་ལོངས་སྤྱོད་མི་འཁྱེར་བའི་ཐབས་སྟོན་པ་དང༌། དྲུག་པ་ནི་འཁོན་པ་བསྡུམ་པ་དང༌། བདུན་པ་ནི་དུས་སམ་ཉི་མ་ངེས་པའི་བསོད་ནམས་ཀྱི་ལས་ཀྱི་གྲོགས་བྱེད་པ་དང་། བརྒྱད་པ་ནི་དུས་ངེས་པ་མེད་པར་བསོད་ནམས་ཙམ་པའི་གྲོགས་བྱེད་པའོ། ། ཉེས་མེད་ནི། ན་སྟེ་མི་ནུས་པ་དང་སྔར་གཞན་ལ་ཁས་བླངས་པ་དང་ནུས་པ་གཞན་ལ་བཅོལ་བ་དང་དེ་བས་ཆེས་ལྷག་པའི་དགེ་ལ་བརྩོན་པ་དང་ཡིད་རྟུལ་ཞིང་ལུང་འབོགས་མི་མཁས་པ་སྟེ་ལྔ་ནི་རྟེན་གྱི་སྒོ་ནས་དང༌། གནོད་པ་དང་ལྡན་པའམ་ཆོས་མིན་མི་རིགས་པའི་བྱ་བ་སྟེ་གཅིག་ནི་བྱ་བའི་སྒོ་ནས་དང༌། །གྲོགས་རང་གིས་འཚོལ་ནུས་པའམ་མགོན་དང་རྟེན་ཡོད་པ་སྟེ་གཅིག་ནི་ཡུལ་གྱི་སྒོ་ནས་དང་། ཐབས་དེས་འདུལ་བར་འདོད་པ་དང་གཞན་མང་པོའི་མནར་སེམས་སྲུང་བ་དང་དགེ་འདུན་གྱི་ནང་ཁྲིམས་བསྲུང་བ་སྟེ་གསུམ་ནི་དགོས་པའི་སྒོ་ནས་གྲོགས་མ་བྱས་ཀྱང་ཉེས་པ་མེད་པའོ།།གཉིས་པ་གནོད་པ་མི་སེལ་བ་ལ་གཉིས། སྡུག་བསྔལ་མི་སེལ་བ། སྡུག་བསྔལ་གྱི་རྒྱུ་མི་སེལ་བའོ།། དང་པོ་ལ་གཉིས་ལས།སྡུག་བསྔལ་བྱེ་བྲག་པ་མི་སེལ་བ་ནི། །ནད་པའི་རིམ་གྲོ་བྱ་བ་སྤོང༌། །ཞེས་ཏེ། ནད་ཀྱིས་ཐེབས་པ་དང་འཕྲད་པ་ན་མནར་སེམས་དང་ཁོང་ཁྲོས་དེ་ལ་ནད་གཡོག་ལ་སོགས་པའི་རིམ་གྲོ་དང་བསྙེན་བཀུར་བྱ་བ་སྤོང་བ་ནི་ཉོན་མོངས་ཅན་དང༌། སྙོམ་ལས་དང་ལེ་ལོས་སྤོང་བ་ནི་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ན་སྟེ་མི་ནུས་པ་དང་། ནུས་པ་ནད་པའི་ཡིད་དང་མཐུན་པ་ལ་བཅོལ་བ་དང༌། ཤེས་རབ་ཆེས་རྡུལ་བས་ཆོས་སྟོན་པ་ལེགས་པར་འཛིན་པ་མཉམ་པར་འཇོག་པ་གསུམ་མི་ནུས་པ་དང༌། སྔར་གཞན་ལ་ཁས་བླངས་པ་སྟེ་བཞི་ནི་རྟེན་གྱི་སྒོ་ནས་དང་། ནད་པ་མགོན་དང་རྟེན་ཡོད་པ་དང་རང་གིས་རང་གཡོག་ནུས་པ་དང་ནད་ཡུན་རིང་བས་ཐེབས་པ་སོས་ཙམ་དུ་འདུག་པ་སྟེ་གསུམ་ནི་ཡུལ་གྱི་སྒོ་ནས་དང༌། ག དགེ་ཕྱོགས་རྒྱ་ཆེན་ལ་བརྩོན་པའི་བར་ཆད་དུ་འགྱུར་བ་བསྲུང་བ་ནི་དགོས་པའི་སྒོ་ནས་ཉེས་པ་མེད་པའོ། སྡུག་བསྔལ་སྤྱི་མི་སེལ་བ་ནི། སྡུག་བསྔལ་སེལ་བར་མི་བྱེད་པ། ཞེས་ཏེ། ལོང་བ་དང༌། འོན་པ་དང་། ཡན་ལག་མེད་པ་དང༌། ལམ་གྱིས་ངལ་བ་དང་། སྒྲིབ་པ་ལྔའི་སྡུག་བསྔལ་བ་དང༌། གནོད་སེམས་སོགས་རྣམ་རྟོག་གིས་ཀུན་ནས་དཀྲིས་པའི་སྡུག་བསྔལ་དང༌། གཞན་གྱིས་སྨ་དབབ་པའི་སྡུག་བསྔལ་ཏེ་སྡུག་བསྔལ་བདུན་གང་རུང་གིས་ནོན་པ་དང་འཕྲད་པ་ན་རང་གིས་ནུས་བཞིན་དུ་དེ་སེལ་བར་བྱེད་པའི་ཐབས་མི་བྱེད་པའོ། །འདིའི་ཉོན་མོངས་ཅན་ཡིན་མིན་དང་ལྟུང་མེད་ཀྱི་ཚུལ་ནི་སྔ་མ་ནད་པ་ལ་བཤད་པ་དང་འདྲའོ། །སྡུག་བསྔལ་སེལ་ཚུལ་ནི། རིམ་པ་བཞིན་དུ་འདོད་པའི་གནས་སུ་ཕྱིན་པར་བྱེད་པའི་ལམ་སྟོན་པ་དང་བླང་དོར་གྱི་གནས་ལག་བརྡས་སྟོན་པ་དང་རང་ལུས་སམ་བཞོན་པས་འདོད་པའི་གནས་སུ་སྐྱེལ་བ་དང་གནས་དང་ཟས་སྦྱིན་པ་ལ་སོགས་པས་ལུས་མཉེ་བ་དང་སྒྲིབ་བ་སེལ་བའི་གདམས་ངག་སྟོན་པ་དང་རྣམ་རྟོག་གང་ཤས་ཆེ་བའི་གཉེན་པོའི་ཆོས་སྟོན་པ་དང་འཐབ་པ་ལ་རྒྱལ་ཕམ་འོང་བ་འཇིག་རྟེན་གྱི་རིགས་པ་སྟོན་པའམ་བདག་མེད་པ་སོགས་འཇིག་རྟེན་ལས་འདས་པའི་ཆོས་བསྟན་པས་སེལ་བའོ། །གཉིས་པ་སྡུག་བསྔལ་གྱི་རྒྱུ་མི་སེལ་བ་ནི། བག་མེད་པ་ལ་རིགས་མི་སྟོན། ཞེས་ཏེ། ཚེ་འདི་ཕྱིའི་དོན་ལ་ཚུལ་བཞིན་མ་ཡིན་པར་ལོག་པར་སྤྱོད་པ་བག་མེད་པའི་སེམས་ཅན་མཐོང་བ་ན་དེ་ལ་མནར་སེམས་དང་ཁོང་ཁྲོའི་དབང་གིས་དེ་བཟློག་ཐབས་ཀྱི་རིགས་པ་དང་ཇི་ལྟར་འཚམས་པའི་ཚུལ་མི་སྟོན་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་སྟོན་ན་ཉོན་མོངས་ཅན་མིན་པའི་ཉེས་བྱས་སོ། ཉེས་མེད་ནི། རང་གིས་སྟོན་ཚུལ་མི་ཤེས་པས་མི་ནུས་པ་དང་གཞན་སྟོན་ནུས་པ་ལ་བཅོལ་བ་སྟེ་གཉིས་ནི་རྟེན་གྱི་སྒོ་ནས་དང༌། ཕ་རོལ་པོ་རང་ཉིད་ཀྱིས་འཆོས་ནུས་པ་དང༌། བཤེས་གཉེན་གྱིས་ཟིན་པ་དང་། རང་ལ་མནར་སེམས་དང་ལྡན་ཞིང་བཀའ་བློ་མི་བདེ་བས་ལོག་པར་འཛིན་པ་དང༌། རིགས་པ་སྟོན་པ་ལ་དགའ་ཞིང་གུས་པ་མེད་པས་དམུ་རྒོད་དུ་གྱུར་པ་སྟེ་བཞི་ནི་ཡུལ་གྱི་སྒོ་ནས་དང༌། མི་སྟོན་པའི་ཐབས་དེས་འདུལ་བར་འདོད་པ་ནི་དགོས་པའི་སྒོ་ནས་ཉེས་པ་མེད་པའོ།།གཉིས་པ་དོན་བྱ་བའི་ཡུལ་བྱེ་བྲག་དང་འབྲེལ་བ་ལ་གཉིས། ཕན་མི་འདོགས་བ། ཚར་མི་གཅོད་པའོ།།དང་པོ་ལ་དྲུག་ལས་ཕན་བཏགས་པ་ལ་ལོག་པར་སྒྲུབ་པ་ནི། བྱས་ལ་ལན་དུ་ཕན་མི་འདོགས།། ཞེས་ཏེ། རང་ལ་ཕན་འདོགས་པར་བྱས་པའི་སེམས་ཅན་དེ་དག་ལ་ལན་དུ་ཕན་འདོགས་བྱེད་མི་འདོད་པས་བྱས་པ་མི་གཟོ་ཞིང་ཕན་བཏགས་པ་མི་དྲན་པས་བྱས་པ་མི་ཚོར་ཏེ་མནར་སེམས་ཀྱིས་དེ་བས་ཆེ་བའམ་མ་ནུས་ན་མཉམ་པའམ་ཐ་ན་ཆུང་དུས་མཐུན་པའི་ཕན་ལན་མི་འདོགས་ན་ཉོན་མོངས་པ་ཅན་དང༌།སྙོམ་ལས་དང་ལེ་ལོས་ཕན་ལན་མི་འདོགས་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི།ཕན་ལན་བྱ་སྙམ་པས་བསྒྲིམས་ཀྱང་མ་ནུས་པ་ནི་རྟེན་གྱི་སྒོ་ནས་དང༌། ཐབས་དེས་འདུལ་བར་འདོད་པ་ནི་དགོས་པའི་སྒོ་ནས་དང༌། ཕ་རོལ་པོས་ཕན་ལན་བྱེད་པ་དེ་མི་འདོད་པ་ནི་ཡུལ་གྱི་སྒོ་ནས་ཉེས་པ་མེད་པའོ།།ཡིད་མི་བདེ་བ་ལ་ལོག་པར་སྒྲུབ་པ་ནི། གཞན་གྱི་མྱ་ངན་སེལ་མི་བྱེད། ཅེས་ཏེ། ཉེ་དུ་དང་བྲལ་བ་དང་ལོངས་སྤྱོད་དང་བྲལ་བ་ལས་གྱུར་པའི་གང་ཟག་གཞན་གྱི་མྱ་ངན་རང་གིས་བསལ་བར་འོས་པ་མནར་སེམས་ཀྱིས་སེལ་བར་མི་བྱེད་ན་ཉོན་མོངས་ཅན་དང༌། སྙོམ་ལས་དང་ལེ་ལོས་མི་བྱེད་ན་ཉོན་མོངས་་བ།ཅན་མིན་པའི་ཉེས་བྱས་སོ། །ཉེས་མེད་ནི། གོང་དུ། དགོས་པའི་གྲོགས་སུ་འགྲོ་མི་བྱེད། །ཅེས་པའི་སྐབས་དང་འདྲའོ། །མྱ་ངན་གྱི་རྣམ་དབྱེ་ནི། སྐྱེད་པའི་རྒྱུར་གྱུར་པའི་གཉེན་ཕ་མ་ཤི་བ། ཡོངས་སུ་བཟུང་བ་དང་འབྲས་བུའི་གཉེན་ཆུང་མ་བུ་སོགས་ཤི་བ། ངག་ཉན་པའི་གཉེན་ཕོ་མོ་དང་ལས་བྱེད་པ་དང་ཞོ་ཤས་འཚོ་བ་ཤི་བ། ཕན་འདོགས་པ་དང་བྱམས་པའི་གཉེན་མཛའ་བཤེས་དང་གྲོས་གྲོགས་དང་ཉེ་དུ་གཞན་དང་རྒན་རབ་ཤི་བ། ཕན་པ་སྟོན་པའི་གཉེན་མཁན་སློབ་དང་བླ་མ་ལྟ་བུ་ཚངས་པ་མཚུངས་པར་སྤྱོད་པ་ཤི་བའི་མྱ་ངན་རྣམས་ནི་གཉེན་དང་བྲལ་བའི་མྱ་ངན་དང༌། ལོངས་སྤྱོད་རྒྱལ་པོ་དང་ཆོམ་རྐུན་གྱིས་ཕྲོགས་པ་མེས་ཚིག་པ་ཆུས་ཁྱེར་བ་ལྟ་བུ་གཞན་དང་ཐུན་མོང་བ་དང༌། ལོངས་སྤྱོད་གཏེར་དུ་སྦེད་པ་མི་ལེགས་པས་ཆུད་ཟོས་པ་དང་། སྒྲུབ་པའི་ལས་ལ་ནན་ཏན་ལེགས་པར་མ་བྱས་པས་མ་རུངས་པར་གྱུར་པ་དང་། བགོ་སྐལ་ལ་སྤྱོད་པ་མི་མཛའ་བ་རྣམས་ཀྱིས་ཁྱེར་བ་དང་། ཁྱིམ་དུ་ཁྱིམ་གྱི་ཕུང་ཁྲོལ་བྱུང་བ་རྣམས་ནི་ལོངས་སྤྱོད་ལས་བྱུང་བའི་མྱ་ངན་ནོ། །དེ་དག་སེལ་བྱེད་ནི།མི་རྟག་པའི་གཏམ་སྟོན་པ་ལ་སོགས་པའི་སྒོ་ནས་སེལ་བར་བྱེད་པའོ།། བཀྲེན་པ་ལ་ལོག་པར་སྒྲུབ་པ་ནི། ནོར་འདོད་པ་ལ་སྦྱིན་མི་བྱེད། །ཅེས་ཏེ། ཟས་སྐོམ་དང་ནོར་སོགས་ངེས་པར་འདོད་པ་རིགས་པ་དང་ལྡན་པའི་སློང་བ་པོས་བསམ་པ་ཐག་པས་སློང་བ་ལ་༌ཡོ་བྱད་དེ་དག་མནར་སེམས་དང་ཁོང་ཁྲོས་སྦྱིན་པར་མི་བྱེད་ན་ཉོན་མོངས་ཅན་དང་། སྙོམ་ལས་དང་།ལེ་ལོ་དང་བག་མེད་པས་མ་བྱིན་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། རང་ལ་ལོངས་སྤྱོད་དེ་དག་མེད་པ་ནི་རྟེན་གྱི་སྒོ་ནས་དང༌། ཚེ་འདིའམ་ཕྱི་མར་སྐྱོན་སྐྱེད་པའི་རུང་བ་མ་ཡིན་པ་དང་ཕ་རོལ་པོ་ལ་མི་འཕྲོད་པའི་རྫས་ཏེ་གཉིས་ནི་དངོས་པོའི་སྒོ་ནས་དང༌། ཐབས་དེས་འདུལ་བར་འདོད་པ་དང་དེ་ལ་བྱིན་ན་རྒྱལ་པོ་ལ་གནོད་པར་འགྱུར་བ་བསྲུང་བ་དང་དགེ་འདུན་གྱི་ནང་ཁྲིམས་༌༌་བསྲུངས་པ་སྟེ་གསུམ་ནི་དགོས་པའི་སྒོ་ནས་ཉེས་པ་མེད་པའོ།།རང་གི་འཁོར་ལ་ལོག་པར་སྒྲུབ་པ་ནི། འཁོར་རྣམས་ཀྱི་ནི་དོན་མི་བྱེད། །ཅེས་ཏེ། འཁོར་བསྡུས་པ་ལ་མནར་སེམས་ཀྱིས་དུས་སུ་གདམས་ངག་མི་འདོམས་ཤིང་རྗེས་སུ་མི་སྟོན་པ་དང་ཕོངས་པ་དག་གི་ཕྱིར་བྲམ་ཟེ་དང་ཁྱིམ་བདག་དད་པ་ཅན་རྣམས་ལས་ཟས་གོས་གནས་མལ་ལ་སོགས་པའི་ཡོ་བྱད་རྣམས་ཆོས་བཞིན་དུ་མི་ཚོལ་བ་སྟེ་ཆོས་དང་ཟང་ཟིང་གཉིས་ཀའི་སྒོ་ནས་དེ་རྣམས་ཀྱི་ནི་དོན་བྱ་འོས་པ་མི་བྱེད་ན་ཉོན་མོངས་ཅན་དང་། སྙོམ་ལས་དང་ལེ་ལོ་དང་བག་མེད་ཀྱིས་ཆོས་མི་སྟོན་པ་དང་ཡོ་བྱད་མི་ཚོལ་ན་ཉོན་རྨོངས་ཅན་མིན་པའི་ཉེས་བྱས་སོ། ཉེས་མེད་ནི། ན་སྟེ་སྦྱོར་མི་བཟོད་པ་དང་ནུས་པ་གཞན་ལ་བཅོལ་བ་གཉིས་ནི་རྟེན་གྱི་སྒོ་ནས་དང་། ཐབས་དེས་འདུལ་བར་འདོད་པ་དང་དགེ་འདུན་གྱི་ནང་ཁྲིམས་བསྲུང་བ་གཉིས་ནི་དགོས་པའི་སྒོ་ནས་དང་། འཁོར་བསོད་ནམས་ཆེན་པོ་དང་ལྡན་པའམ་རང་ཉིད་ཆོས་གོས་སོགས་ཚོལ་ནུས་པར་ཤེས་པ་དང༌། གདམས་ངག་གི་བྱ་བ་བྱས་ཟིན་པ་ནི་ཡུལ་གྱི་སྒོ་ནས་ཉེས་པ་དང་སྔོན་མུ་སྟེགས་ཅན་ཡིན་པ་ལས་ཆོས་སྐུར་འོང་ལ་དེའང་ཆོས་ཀྱིས་འདུལ་བའི་སྐལ་པ་མེད་པ་སྟེ་གསུམ་ནི་ཡུལ་གྱི་སྒོ་ནས་ཉེས་པ་མེད་པའོ།།མཐུན་པར་བྱ་བ་ལ་ལོག་པར་སྒྲུབ་པ་ནི། གཞན་གྱི་བློ་དང་མཐུན་མི་འཇུག །ཅེས་ཏེ།གཞན་གྱི་བློའམ་སེམས་དང་མཐུན་པར་མི་འཇུག་པ་སྟེ་མཐུན་པར་མི་བྱེད་ན་ཉེས་པར་འགྱུར་ལ་དེ་ལ་ཉོན་མོངས་ཅན་ཡིན་མིན་གཉིས་སུ་འགྱུར་ཚུལ་ནི་སྔ་མ་བཤད་མ་ཐག་པ་ལྟར་རོ། །ཉེས་མེད་ནི།ན་སྟེ་སྦྱོར་མི་བཟོད་པ་ནི་རྟེན་གྱི་སྒོ་ནས་དང༌། གཞན་གྱི་འདོད་པ་དེ་སླར་ཁོ་རང་ལ་གནོད་པར་འགྱུར་བའམ་དེས་རང་ལ་གནོད་པ་དང༌། ཡང་ན་གཞན་ཆེས་མང་པོ་ལ་གནོད་པས་དེ་དག་གི་སེམས་བསྲུང་བ་དང་། དགེ་འདུན་གྱི་ནང་ཁྲིམས་བསྲུང་བ་དང་། མུ་སྟེགས་ཅན་ཚར་བཅད་པ་དང༌། ཐབས་དེས་འདུལ་བར་འདོད་པ་སྟེ་ལྔ་ནི་དགོས་པའི་སྒོ་ནས་ཉེས་པ་མེད་པའོ།།ཡོན་ཏན་ཅན་ལ་ལོག་པར་སྒྲུབ་པ་ནི། ཡོན་ཏན་བསྔགས་པ་བརྗོད་མི་བྱེད། །ཅེས་ཏེ། གཞན་གྱི་དད་པ་ལ་སོགས་པའི་ཡང་དག་པའི་ཡོན་ཏན་གྱི་བསྔགས་པ་བརྗོད་པར་མི་བྱེད་པ་དང་ལེགས་པར་སྨྲས་པ་ལ་ལེགས་སོ་ཞེས་སྨྲ་བར་མི་བྱེད་ན་མནར་སེམས་ཀྱིས་ཡིན་ན་ཉོན་མོངས་ཅན་དང༌། སྙོམ་ལས་དང་ལེ་ལོ་དང་བག་མེད་ཀྱིས་ཡིན་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། ན་སྟེ་བརྗོད་པར་མི་ནུས་པ་དང་ཕ་རོལ་པོའི་གཏམ་རྫོགས་སུ་སྡོད་པ་སྟེ་གཉིས་ནི་རྟེན་གྱི་སྒོ་ནས་དང༌། ཕ་རོལ་པོ་འདོད་པ་ཆུང་བས་ཡོན་ཏན་བརྗོད་ན་མི་དགའ་བ་ལ་དེར་ཤེས་པ་ནི་ཡུལ་གྱི་སྒོ་ནས་དང༌། ཡོན་ཏན་དང་ལེགོས་སྨྲས་ལྟར་སྣང་དུ་སོང་བ་ནི་བརྗོད་བྱའི་སྒོནས་དང༌། ཐབས་དེས་འདུལ་བར་འདོད་པ་དང་དགེ་འདུན་གྱི་ནང་ཁྲིམས་བསྲུང་བ་དང་བརྗོད་ན་ང་རྒྱལ་སོགས་ཉོན་མོངས་སྐྱེ་བའམ་གནོད་པར་འགྱུར་དུ་དོགས་ནས་དེ་བསལ་བའི་ཕྱིར་དང་མུ་སྟེགས་ཅན་ཚར་བཅད་པ་སྟེ་བཞི་ནི་དགོས་པའི་སྒོ་ནས་ཉེས་པ་མེད་པའོ།།གཉིས་པ་ཚར་མི་གཅོད་པ་ལ་གཉིས་ལས། ཆོས་མིན་སྤྱོད་པ་དབང་དུ་མི་བྱེད་པ་ནི། རྐྱེན་དུ་འཚམ་པར་ཚར་མི་གཅོད། །ཅེས་ཏེ། སེམས་ཅན་རྨ་དབབ་པ་དང་ཆད་པ་ས་བཅད་པ་དང་བསྐྲད་པར་རིགས་པ་རྣམས་ཉོན་མོངས་ཅན་གྱི་སྒོ་ནས་རྐྱེན་དུ་འཚོམ་པའམ་རྐྱེན་དང་འཚམ་པར་རྨ་མི་འབེ་བས་སམ་འབེབས་ཀྱང་ཆད་པས་མི་གཅོད་དམ་གཅོད་ཀྱང་མི་སྐྱོད་ཕ་སྟེ་དེ་ལྟར་ཚར་མི་གཅོད་ན་ཉོན་མོངས་ཅན་དང་། སྙོམ་ལས་དང་ལེ་ལོ་དང་བག་མེད་པས་དེ་དག་མི་བྱེད་ན་ཉོན་མོངས་ཅན་མིན་པའི་ཉེས་བྱས་སོ། །ཉེས་མེད་ནི། དུས་ལ་སྡོད་པ་ནི་རྟེན་གྱི་སྒོ་ནས་དང༌། གཏམ་བྱར་མི་རུང་བ་བཀའ་བློ་མི་བདེ་ཞིང་མནར་སེམས་ཤས་ཆེ་བ་སྟེ་བཅོས་སུ་མི་རུང་བ་དང་། ངོ་ཚ་ཁྲེལ་ཡོད་ཤས་ཆེ་བས་མྱུར་བ་མྱུར་བར་མཐུན་པར་བྱེད་པ་སྟེ་གཉིས་ནི་ཡུལ་གྱི་སྒོ་ནས་དང་། སྨ་འབེབས་པ་སོགས་བྱས་ན་འཐབ་པ་མཚང་འདྲུ་བ་འགྱེན་པ་རྩོད་པར་འགྱུར་བ་མཐོང་ནས་དེ་མི་འབྱུང་བར་བྱ་བའི་ཕྱིར་དང༌།་དགེ་འདུན་འཁྲུག་ཅིང་འགྱེད་པར་འགྱུར་བ་མཐོང་ནས་དེ་འགོག་པ་སྟེ་གཉིས་ནི་དགོས་པའི་སྒོ་ནས་ཉེས་པ་མེད་པའོ། འཐབ་པ་སོགས་བཞིའི་དང་པོ་ནི་སྤྱི་ཡིན་ལ་གཞན་གསུམ་ནི་ཤགས་ངན་དང་ལག་གིས་འགྱེད་པ་དང་བླའི་དགྲར་འགྱེད་པ་ལ་བཤད་དོ།།བསྟན་པ་ལ་ཞེ་འགྲས་པ་སོགས་དབང་དུ་མི་བྱེད་པ་ནི། རྫུ་འཕྲུལ་བསྡིགས་ལ་སོགས་མི་བྱེད། །ཅེས་ཏེ། རང་རྫུ་འཕྲུལ་དང་མཐུ་སྣ་ཚོགས་དང་ལྡན་ན་བསྡིགས་ཤིང་སྐྲག་པར་བྱ་རིགས་པ་སྐྲག་པ་དང༌། ལ་སོགས་ཅེས་པས་བསྟན་པ་འདུན་པར་བྱ་རིགས་པ་རྣམས་འདུན་པར་བྱ་བ་དང༌། བསྟན་པ་ལ་གནས་ཀྱང་སྡོམ་པ་དང་མི་ལྡན་ན་དད་པས་བྱིན་པ་མི་འཇུ་བས་དད་པས་བྱིན་པ་སྤོང་དུ་གཞུག་པའི་ཕྱིར་རྫུ་འཕྲུལ་གྱིས་སྐྲག་པ་དང་རྫུ་འཕྲུལ་གྱིས་འདུན་པར་མི་བྱེད་ན་ཉོན་མོངས་ཅན་མ་ཡིན་པའི་ཉེས་བྱས་སོ། །འདི་ལ་ཉོན་མོངས་ཅན་མེད་དོ། ཉེས་མེད་ནི། སྔགས་མས་རྫས་སྦྱོར་རོ་ཞེས་རྫུ་འཕྲུལ་ལ་སྐུར་བའི་མུ་སྟེགས་ཅན་ཡིན་ན་རྫུ་འཕྲུལ་མ་བསྟན་ཀྱང་ཉེས་པ་མོད་དོ། །ཉེས་བྱས་བཅུ་གཉིས་པོ་དེ་རྣམས་ནི་སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་མཐུན་ཕྱོགས་ཀྱི་ཉེས་པའོ།།དེ་རྣམས་ཉེས་མེད་དུ་འགྱུར་ཚུལ་ནི། སྙིང་བརྩེ་བ་ལྡན་ཞིང་བྱནམས་ཕྱིར་དང༌། སེམས་དགེ་བ་ལ་ཉེས་པ་མེད། །ཅེས་ཏེ། སྔར་གོང་དུ་བཤད་པའི་དགག་པ་དང་སྒྲུབ་པའི་བཅས་པ་དེ་རྣམས་ལས་སེམས་ཅན་རྣམས་ལ་སྙིང་བཅུད་ལྡན་ཞིང་དེ་རྣམས་ལ་ཕན་པར་འདོད་པའི་བྱམས་པ་དང་གདུལ་བར་འདོད་པས་བྱས་པ་རྣམས་ནི་ཀུན་སློང་གི་སེམས་དགེ་བ་ལ་གནས་པའི་སྒོ་ནས་བྱས་པའི་ཕྱིར་ཉེས་པ་མེད་དོ། །དང་ཞེས་པའི་སྒྲས་ནི། སེམས་ཤིན་ཏུ་འཁྲུགས་པས་ཉོན་མོངས་པ་དང་སྡུག་བསྔལ་གྱི་ཚོར་བས་ཉེན་པ་དང་གཉིད་དང་མྱོས་པ་དག་ལའང་ཉེས་པ་མེད་དོ་ཞེས་བསྡུས་པ་ཡིན་ལ། གཞན་ཡང་ཆགས་པ་ཉེས་པ་ཆུང་བར་གསུངས་པའི་སྐབས་ཀྱི་ཉེས་མེད་ཀྱང་འདིས་བསྡུས་པར་བཞེད་པ་ཡོད་དོ།། དེ་ལས་སེམས་བསྲུང་བའི་ཚུལ།གཉིས་པ་དེ་ལས་སེམས་བསྲུང་བའི་ཚུལ་ནི། བྱང་སྡོམ་བླངས་མ་ཐག་ཉིད་ནས་ཀྱང་ཚུལ་ཁྲིམས་གསུམ་ལ་སློབ་འདོད་ཀྱི་བསམ་པ་དང་བྱང་ཆུབ་འདོད་པའི་བསམ་པ་དང་གཞན་དོན་བྱ་བའི་བསམ་པ་སྟེ་བསམ་པ་ཕུན་སུམ་ཚོགས་པ་གསུམ་གྱི་སྒོ་ནས་བསླབ་པ་ཡང་དག་པར་བླངས་པ་སྙིང་ཐག་པ་ནས་གུས་པར་བྱ་སྟེ་ཇི་ལྟར་བྱས་པ་ལས་མི་འགལ་བསླབ་པར་བྱའོ་སྙམ་པ་དགོས་ཀྱི། དེ་ལས་གཞན་དུ་འདི་དག་ནི་གྲུབ་ནའང་ལེགས་ཀྱི་མ་གྲུབ་ཀྱང་དེ་ལྟ་བས་མོད་སྙམ་དུ་མི་བསམ་པར་དེ་ལྟར་གསུངས་པ་གནད་ཀྱི་གདམས་པར་བལྟས་ཏེ་བསླབ་བྱ་རྣམས་ལ་སྤྲོ་ཤུགས་ཆེན་པོ་བསྐྱེད་ནས་ཚུལ་བཞིན་དུ་བསླབ་པ་རྣམས་ལ་སློབ་པ་ལ་འབད་པར་བྱའོ།། ཉམས་ན་ཕྱིར་བཅོས་ཐབས།གསུམ་པ་ཉམས་ན་ཕྱིར་འཆོས་པའི་ཐབས་ནི། ཉེས་ལྟུང་གིས་མ་གོས་པར་བྱ་བ་ལ་འབད་ཀྱང་མི་ཤེས་པ་དང་བག་མེད་པ་དང་ཉོན་མོངས་མང་བ་དང་མ་གུས་པ་སྟེ་ལྟུང་བ་འབྱུང་བའི་རྒྱུ་བཞིས་ཉེས་བ་བྱུང་ན་ཆོས་བཞིན་སླར་གསོ་བས་ལྟུང་བ་ལས་ལྡང་བར་བྱ་དགོས་ལ། དེ་ཡང་བྱང་སེམས་ཀྱི་ལྟུང་བ་ལ་ཕམ་པ་དང་ཉེས་བྱས་གཉིས་སུ་ངེས་ཀྱི་སོ་ཐར་ལྟར་ཉེས་པའི་རིས་མང་པོ་མེད་དོ། །ཕམ་པ་སོགས་ཕྱིར་བཅོས་ཚུལ་ཡང་། སྡོམ་པ་ཉི་ཤུ་པ། སྡོམ་པ་སླར་ཡང་བླང་བར་བྱ། །ཟག་པ་འབྲིང་ནི་གསུམ་ལ་བཤགས། །གཅིག་གི་མདུན་དུ་ལྷག་མ་རྣམས། །ཉོན་མོངས་མི་མོངས་བདག་སེམས་བཞིན། །ཞེས་གསུངས་ཏེ། ཀུན་དཀྲིས་ཆེན་པོས་ཕམ་པའི་གན་ས་ལྟ་བུའི་ཆོས་བྱུང་བའམ་སྨོན་སེམས་བཏང་བ་ལྟ་བུའི་གཏོང་རྒྱུ་གང་རུང་བྱུང་ན་སྡོམ་པ་སླར་ཡང་ཚུལ་བཞིན་དུ་ལེན་པའི་ཆོ་ག་བྱས་པ་ཉིད་ཀྱིས་ལྟུང་བ་ལས་ལྡང་བར་བྱ་ཞིང་སྡོམ་པ་སོར་གཞུག་པར་བྱ་དགོས་ལ། དེ་ཡང་སྡོམ་པ་སླར་ཡང་ལན་གཉིས་སུ་ནོད་པར་གསུངས་ཤིང་ལན་གཉིས་ཞེས་པ་ཡང་སྔར་བླངས་པ་ལ་ལྟོས་པའི་གཉིས་པ་ཡིན་གྱི། ཁ་ཅིག་ལན་གཉིས་ལས་བསྐྱར་དུ་མི་རུང་བར་འདོད་པ་དང་། ཁ་ཅིག་དང་པོ་བླངས་པ་དང་ཕྱིས་ལན་གཉིས་ཏེ་ལན་གསུམ་བསྐྱར་དུ་རུང་གི་དེ་ཕན་ཆད་དུ་མི་རུང་བར་འདོད་པ་སོགས་ནི་མི་རིགས་ཏེ། དེ་ཕན་ཆད་དུ་ལེན་མི་རུང་བའི་ཚིག་མེད་པའི་ཕྱིར་དང་གཞུང་ཁུངས་ཐུབ་དག་ལས་ཀྱང་དེ་ལྟར་ཚད་བཟུང་བ་མེད་པའི་ཕྱིར་རོ། །དེ་ལས་གཞན་པའི་ལྟུང་བ་དག་གི་ཕྱིར་འཆོས་པའི་ཚུལ་ནི་གལ་ཏེ་ཀུན་དཀྲིས་འབྲིང་ཚང་བའི་ཟག་པ་འབྲིང་གི་ཉེས་པ་འབྱུང་བ་ནི་བཤགས་ཡུལ་གསུམ་མམ་དེ་ཡན་ཆད་ལ་བཤ གས་པར་བྱ་བ་དང་། བཤགས་ཡུལ་གཅིག་གི་མདུན་དུ་ནི་ལྷག་མ་ཟག་པ་ཆུང་བུའི་ཉེས་པ་དང་དེ་ལས་གཞན་པའི་ཉེས་བྱས་རྣམས་བཤགས་པར་བྱའོ། །བཤགས་ཡུལ་དེ་དག་ཀྱང་བྱང་སེམས་ཀྱི་སྡོམ་པ་དང་ལྡན་པ་དང་མིན་ཀྱང་སོ་ཐར་སྡོམ་ལྡན་གྱི་དགེ་སློང་ཕ་མ་གང་རུང་དག་གི་རྣམ་པར་རིག་བྱེད་ཀྱི་ཚིག་དོན་འཛིན་པར་ནུས་པ་སོ་ཐོར་གྱི་བཤ་གས་ཡུལ་ལྟར་དགོས་ཤིང་། འཚོག་པོའི་རྟེན་ཡང་རབ་བྱུང་ཡིན་ན་བཤགས་ཡུལ་རབ་བྱུང་ཡོད་བཞིན་དུ་བྱང་སེམས་ཁྱིམ་པ་ལ་བཤགིས་མི་རུང་བར་གསུངས་སོ།། །།ཉོན་མོངས་མི་མོངས་སོགས་རྐང་པ་ཐ་མའི་དོན་ནི། ཉོན་མོངས་ཅན་དང་མི་མོངས་པའམ་ཉོན་མོངས་ཅན་མ་ཡིན་པའི་ཉེས་བྱས་རྣམས་ནི་བཤགས་ཡུལ་འོས་པ་མ་རྙེད་ན་བདག་སེམས་ཞེས་པ་ནི་རང་གི་སེམས་ཉེས་པ་སྔར་བྱས་ལ་འགྱོད་པ་དང་ཕྱིན་ཆད་མི་བྱེད་པར་སྡོམ་པའི་བསམ་པ་ཅན་དཔང་དུ་བྱས་པས་འདག་པར་འགྱུར་ཞེས་པའི་དོན་དང༌། བཞིན་ཞེས་པ་ནི་བཤགས་ཡུལ་འོས་པ་ཡོད་ན་སྔ་མ་དེ་བཞིན་དུ་གང་ཟག་གཅིག་གི་མདུན་དུ་བཤགས་ཞེས་པའི་དོན་ནོ། །དེ་ལྟར་ཟག་པ་ཆུང་འབྲིང་དང་ཉེས་བྱས་ཞེ་ལྔ་ནི་བཤགས་ཡུལ་ཡོད་ན་བསྣམས་པ་ཙམ་གྱིས་དག་པར་མི་འགྱུར་ལ། དེ་ལས་གཞན་པའི་ཉེས་པ་རྣམས་ནི་དེ་དང་མི་འདྲ་བར་སངས་རྒྱས་སྲས་བཅས་བསམ་ནས་རང་གི་ཡིད་ཀྱིས་བསྡམས་པ་ཙམ་གྱིས་དག་པར་འགྱུར་བ་ཡིན་ནོ། །འོན་ཀྱང་དེ་དག་ཀྱང་གང་ཟག་གཅིག་པ་བཤགས་ན་ངོ་ཚ་དང་ཁྲེལ་ཡོད་ཀྱི་སླ་བས་ཤིན་ཏུ་ལེགས་པར་གསུངས་སོ། །སྡོམ་པ་ཉི་ཤུ་བའི་ཕྱིར་བཅོས་བྱ་ཚུལ་གྱིགཞུང་དེ་དག་གི་དོན་དེ་ལྟར་འཆད་པ་ནི་སློབ་དཔོན་ཞི་བ་འཚོའི་སྡོམ་པ་ཉི་ཤུ་པའི་འགྲེལ་པ་རྙིང་མ་ལས་འབྱུང་བ་ལྟར་ཡིན་གྱི་དེའི་འགྲེལ་བ་གསར་མར་སློབ་དཔོན་བྱང་ཆུབ་བཟང་པོས་གཞན་དུ་བཤད་པ་ནི་རེ་ཞིག་དྲང་བའི་དོན་དུ་འགྲེལ་བར་བྱའོ།།བསླབ་བཏུས་ལས་ནམ་མཁའི་སྙིང་པོའི་མདུན་དུ་རྨི་ལམ་དུ་བཤགས་པར་བྱ་བའི་ཚུལ་གསུངས་ལ།དེ་བཞིན་དུ་དེ་ཉིད་ལས་ལྟུང་བ་ལྕི་བ་དང་ཡང་བའི་བྱེ་བྲག་གིས་བཤགས་ཡུལ་བཅུ་དང་ལྔ་དང་གསུམ་༌་དང་གཉིས་སམ་གཅིག་གི་མདུན་དུ་བཤགས་ཚུལ་ཉེ་བ་འཁོར་གྱིས་ཞུས་པ་ལས་གསུངས་པ་ལྟར་གྱི་ཕྱིར་བཅོས་བྱ་ཚུལ་ཡང་གསུངས་པས་གྲུབ་ན་དེ་དག་ཀྱང་བྱ་དགོས་ལ། ཡང་སྤྱོད་འཇུག་ལས། ཉིན་དང་མཚན་མོ་ལན་གསུམ་དུ། །ཕུང་བོ་གསུམ་པ་གདོན་བྱ་ཞིང་། །རྒྱལ་དང་བྱང་ཆུབ་སེམས་བསྟེན་པས།།ལྟུང་བའི་ལྷག་མ་དེས་ཞི་བྱ། །ཞེས་ཉིན་དང་མཚན་མོར་ལན་གསུམ་དུ་ཕུང་པོ་གསུམ་པའི་སྡིག་བཤགས་ཡི་རང་བསྔོ་བ། མདོ་འདོན་པ་དང་སྐྱབས་སེམས་བསྟེན་པས་རྩ་ལྟུང་གི་ལྷག་མའི་ལྟུང་བ་རྣམས་དང་མཚམས་མེད་སོགས་ཀྱི་ལྟུང་བ་ལྕི་བ་རྣམས་དང་བསམ་བཞིན་དུ་བྱས་པའི་ལྟུང་བ་ལས་གཞན་པ་བརྗེད་ངས་དང་ཤེས་བཞིན་མ་ཡིན་པས་བྱས་པའི་ལྟུང་བ་རྣམས་འདག་པར་གསུངས་པས་དེ་བཞིན་དུ་ཕྱིར་བཅོས་ལ་འབད་པ་གལ་ཆེ་ལ། བཤེགས་པ་དེ་དག་ཀྱང་སྟོབས་བཞི་མ་ཚང་ན་སྟོབས་ཆུང་བས་སྟོབས་བཞི་ཚང་བ་ལ་ཅི་ནས་ཀྱང་འབད་དགོས་པར་གསུངས་སོ།། ཞར་བྱུང་ཆགས་པ་ཉེས་པ་ཆུང་བར་གསུངས་པའི་དགོངས་པ་ནི། ཉེ་བར་འཁོར་གྱིས་ཞུས་པ་ལས། བྱང་སེམས་ལ་འདོད་ཆགས་དང་ལྡན་པའི་ལྟུང་བ་གངྒཱའི་ཀླུང་གི་བྱེ་མ་སྙེད་བྱུང་བ་དང་ཞེ་སྡང་དང་ལྡན་པའི་ལྟུང་བ་གཅིག་བྱུང་ན་བྱང་སེམས་ཀྱི་ཐེག་པ་དབང་བཙན་པར་བྱས་ན་ཞེ་སྡང་གི་ལྟུང་བ་དེ་ཤིན་ཏུ་ལྕི་སྟེ་འདིས་སེམས་ཅན་གཏོང་ལ་སྔ་མས་སེམས་ཅན་སྡུད་པར་བྱེད་པའི་ཕྱིར་རོ། །ཞེས་སོགས་མི་གསུངས་ལ། རྒྱན་ལས་ཀྱང་། སེམས་ཅན་རྣམས་ལ་ཕན་བྱེད་ཕྱིར། །དེ་ལ་ཆགས་སྐྱེས་ལྟུང་འགྱུར། །འདི་ཡི་ཞེ་སྡང་རྣམ་ཀུན་ཏུ། །སེམས་ཅན་ཀུན་དང་འགལ་བར་འགྱུར། །ཞེས་དང༌།མདོའི་དགོངས་པ་རྒྱལ་སྲས་ཞི་བའི་ལྷས་བཤད་པ་ནི་བསླབ་བཏུས་ལས། འདིའི་དགོངས་པ་གང་ཞེ་ན། །སེམས་ཅན་སྡུད་པ་ཉིད་དེ་སྔར་བྱེ་བྲག་ཏུ་བྱས་པའི་ཕྱིར་རོ་ཞེས་གསུངས་ལ། དེའི་དོན་ཡང་། མདོར་འདོད་ཆགས་དང་ལྡན་པ་ལྟུང་བ་མིན་པར་གསུངས་པ་ནི། བྲམ་ཟེའི་ཁྱེའུ་སྐར་མའི་བྱུང་བ་ལྟ་བུ་གཞན་དོན་དུ་འགྱུར་ཚེ་གནང་བའི་འདོད་ཆགས་ལྷ་བུ་ཡིན་གྱི་འདོད་ཆགས་གང་ཡིན་ལ་མིན་ཏེ།མདོར་དེར་སེམས་ཅན་སྡུད་པའི་འདོད་ཆགས་ལ་བྱེ་བྲག་ཏུ་བྱས་ཏེ་གསུངས་པས་སོ། །འདོད་ཆགས་ལྟུང་བར་མི་འགྱུར་བ་རྟེན་ཇི་ལྟ་བུ་ལ་དགོངས་པ་ཡང་། སྙིང་རྗེའི་རྩ་བ་ཅན་གྱི་བྱང་ཆུབ་ཀྱི་སེམས་བརྟན་པ་དང་ཆོས་རྣམས་རང་བཞིན་མེད་རྟོགས་ཀྱི་ཤེས་རབ་དང་ལྡན་པ་ལ་དགོངས་པ་ཡིན་པར་བསླབ་བཏུས་ལས་གསུངས་སོ། །དེས་ན་ཆགས་སྡང་གཉིས་ལ་ལྟུང་བ་ཡོད་མེད་ཀྱི་ཁྱད་མཛད་པ་དེ་ཆགས་པ་གཏན་མི་འདྲེས་པའི་བྱམས་པ་ལ་འདོད་ན་དེ་དང་ཞེ་སྡང་གཉིས་ཉེས་པ་ཡོད་མེད་འདྲ་བའི་དོགས་པ་རྟོག་ལྡན་ལ་འོང་དོན་མེད་པས་དེའི་དོགས་གཅོད་མཛད་མི་དགོས་ལ། བྱང་སེམས་ཀྱི་རྒྱུད་ཀྱི་ཆགས་པ་གང་ཡིན་ལ་ཉེས་པ་མེད་ན་ཧ་ཅང་ཐལ་བར་བསླབ་བཏུས་ལས་གསུངས་པ་ལྟར་གཞན་དོན་རླབས་ཆེན་དང་འབྲེལ་ཚེ་སེམས་ཅན་ལ་བྱམས་པའི་སྒོ་ནས་ཆགས་པ་ཉེས་མེད་ཀྱི་སྐབས་མང་པོ་ཡོད་ལ། ཞེ་སྡང་ལ་སྐབས་ཕྱེ་ན་སེམས་ཅན་འགའ་ལ་ཕན་དུ་ཟིན་ཀྱང་སྙིང་རྗེའི་རྩ་བ་བཅད་ནས་སེམས་ཅན་མང་པོའི་དོན་ཉམས་པའི་རྒྱུར་༌འགྱུར་བས་གནང་བའི་སྐབས་མེད་པས་མི་འདྲ་ལ། བྱང་སེམས་ཡུལ་དུ་བྱས་པའི་ཚེའང་བུ་མོ་དཔལ་ཡོན་ཅན་བྱང་སེམས་དགའ་བྱེད་ལ་ཆགས་པས་ཤིབ་ལྷར་སྐྱེས་ལ། བྱང་སེམས་ལ་སྡང་བ་ནི། ངན་སེམས་སྐྱེས་པའི་གྲངས་བཞིན་བསྐལ་བར་ནི། །ཞེས་སོགས་གསུངས་པ་ལྟར་ཡིན་པས་རྣམ་པ་ཐམས་ཅད་དུ་མི་འདྲའོ། །བྱང་ས་ལས་ཆགས་པ་ལྟུང་བ་མིན་པར་གསུངས་པའི་དགོངས་པའང་བསླབ་བཏུས་ལྟར་ཡིན་པར་གསུངས་སོ།། བགྱངས་བའི་ཕན་ཡོན། ར་སཚེས་བཞི་པ་བསྲུངས་པའི་ཕན་ཡོན་ནི། རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས། འཇམ་དཔལ་གང་གིས་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་ལས་སངས་རྒྱས་རེ་རེ་ལ་ཡང་གངྒཱའི་ཀླུང་གི་བྱེ་མ་སྙེད་ི་སངས་རྒྱས་ཀྱི་ཞིང་ནོར་བུ་རིན་པོ་ཆེ་དབང་གི་རྒྱལ་པོས་རབ་ཏུ་བཀང་སྟེ་དབུལ་བ་ཕུལ་ལ། དེ་ལྟརའབུལ་འབུལ་བས་གངྒཱའི་ཀླུང་གི་བྱེ་མ་སྙེད་ཀྱི་བསྐལ་བར་དབུལ་བ་ཕུལ་བ་བས། འཇམ་དཔལ་བྱང་ཆུབ་སེམས་དཔའ་གཞན་གང་གིས་རྣམ་པ་འདི་ལྟ་བུའི་ཆོས་འདི་ཐོས་ནས་ཕྱོགས་གཅིག་ཏུ་སོང་སྟེ་འདི་ལྟར་སེམས་ཀྱིས་མངོན་པར་རྟོག་ཅིང་འདི་ལྟ་བུའི་ཆོས་ལ་བསླབ་པར་བྱའོ་ཞེས་སློབ་པར་འདོད་ན་དེས་མ་བསླབས་སུ་ཟིན་ཀྱང་བསོད་ནམས་ཆེས་མང་དུ་བསྐྱེད་དེ། བྱང་ཆུབ་སེམས་དཔའ་ནོར་བུ་རིན་པོ་ཆེ་དབང་གི་རྒྱལ་བོ་སྦྱིན་པའི་བསོད་ནམས་ནི་དེ་ལྟ་མ་ཡིན་ནོ་ཞེས་གསུངས་པ་བསླབ་བཏུས་སུ་དྲངས་པ་དང༌། བྱང་ས་ལས་ཀྱང་ཚུལ་ཁྲིམས་ཀྱི་ཕན་ཡོན་ལ་མཐར་ཐུག་གི་ཕན་ཡོན་དང་གནས་སྐབས་ཀྱི་ཕན་ཡོན་གཉིས་གསུངས་པའི་དང་པོ་ནི། འདི་ལ་བརྟེན་ནས་ཚུལ་ཁྲིམས་ཀྱི་ཕར་ཕྱིན་ཡོངས་སུ་རྫོགས་ནས་བླ་ན་མེད་པའི་བྱང་ཆུབ་ཏུ་འཚང་རྒྱ་བའོ།།གཉིས་པ་གནས་སྐབས་ཀྱི་ཕན་ཡོན་ལ་ལྔ་ལས། དང་པོ་ནི་སངས་རྒྱས་རྣམས་ཀྱི་བུ་སྡུག་པ་ལྟར་དགོངས་པར་འགྱུར་བ་དང༌། གཉིས་པ་ནི་འཆི་བའི་ཚེ་དགེ་རྩ་ཚད་མེད་དང་ལྡན་པས་ངན་སོང་གི་འཇིགས་པ་མེད་པ་དང་ཕྱི་མར་སངས་རྒྱས་བྱང་སེམས་ཡིད་ལ་བྱེད་པས་འཆི་བའི་འཇིགས་པ་ལས་འདས་པའི་ཕྱིར་མཆོག་ཏུ་དགའ་བ་ཆེན་པོ་ལ་གནས་བཞིན་དུ་འཆི་བའི་དུས་བྱེད་པར་འགྱུར་བ་དང༌། །གསུམ་པ་ནི་ལུས་ཞིག་ནས་ཀྱང་གང་ན་རང་དང་ཚུལ་ཁྲིམས་མཚུངས་པའམ་ལྷག་པའི་བྱང་སེམས་སྐལ་བ་འདྲ་ཞིང་ཆོས་མཐུན་པ་བ་དགེ་བའི་བཤེས་གཉེན་དུ་གྱུར་པ་དག་གནས་པ་དེར་སྐྱེ་བར་འགྱུར་བ་དང༌།བཞི་པ་ནི་ཚེ་འདི་ལ་ཚུལ་ཁྲིམས་ཀྱི་ཕར་ཕྱིན་ཡོངས་སུ་རྫོགས་པར་བྱེད་པའི་བསོད་ནམས་ཀྱི་ཕུང་པོ་ཚད་མེད་པ་དང་ལྡན་པར་འགྱུར་བ་དང༌།ལྔ་བ་ནི་ཚེ་ཕྱི་མ་ལ་ཡང་རང་འཁྲུངས་ཀྱི་ཚུལ་ཁྲིམས་སམ་ཉིད་དེ་དེའི་བདག་ཉིད་ཐོབ་པར་འགྱུར་ལསབའོ། །དེ་ལ་ཕན་ཡོན་དང་པོ་ནི་འདི་ཕྱི་གཉིས་ཀར་ཐོབ་པའི་ཕན་ཡོན་ཏེ་སྡོམ་པ་ཇི་སྲིད་གནས་པ་དེ་སྲིད་དུ་རྒྱལ་བ་སྲས་བཅས་ཀྱིས་བུ་དང་སྤུན་དང་འདྲ་བར་དགོངས་པས་དགེ་བའི་ཆོས་མི་ཉམས་ཤིངའཕེལ་བའོ། །གཉིས་པ་དང་བཞི་བ་ནི་ཚེ་འདིའི་ཕན་ཡོན་ཏེ། འཆི་ཁར་ངན་འགྲོའི་འཇིགས་པ་མེད་ཅིང་བདེ་འགྲོ་ཁྱད་པར་ཅན་དུ་འགྲོ་བར་མཐོང་ནས་དགའ་བ་དང་། དེའི་གོང་དུ་ཡང་། སྤྱོད་ག་སའཇུག་ལས། གང་ནས་བཟུང་སྟེ་སེམས་ཅན་ཁམས། །མཐའ་ཡས་རབ་ཏུ་དགྲོལ་བའི་ཕྱིར། །སེམས་དེ་ཡང་དག་བླངས་གྱུར་པ། །དེ་ནས་བཟུང་སྟེ་གཉིད་ལོག་གམ། །བག་མེད་གྱུར་ཀྱང་བསོད་ནམས་ཤུགས། །རྒྱུན་མི་འཆད་པར་དུ་མ་ཞིག །ནམ་མཁའ་མཉམ་པར་རབ་ཏུ་འབྱུང༌།་།ཞེས་པ་ལྟར་ནོད་ཅིག་རེ་རེ་ལའང་ཚད་མེད་པའི་ཚོགས་འཕེལ་བའོ། །གསུམ་པ་དང་ལྔ་བ་ནི་སྐྱེ་བ་གཞན་གྱི་ཕན་ཡོན་ཏེ། བཤེས་གཉེན་དམ་པས་འདིར་སེམས་བསྐྱེད་དང་སྡོམ་པ་མ་ཐོབ་པ་ཐོབ་ཚུལ་ཐོབ་པ་བསྲུང་བ་ཉམས་པ་ཕྱིར་བཅོས་ཚུལ་སོགས་ཀྱི་སྐོར་འདི་ལ་བཞེད་ཚུལ་མི་འདྲ་བ་མང་པོ་ཞིག་ཡོད་པ་ལས། ཅུང་ཟད་སྤྲོ་ན། བླ་མ་སྔ་མོ་མང་པོ་ཞིག་འདི་སྐད་གསུངས་ཏེ། ཐེག་ཆེན་སེམས་ཙམ་པ་དང་དབུ་མ་པའི་ལུགས་གཉིས་ཡོད་པ་ལས། སྔ་མ་ནི་ཐེག་ཆེན་གྱི་སྡེ་སྣོད་འགའ་ཞིག་གི་རྗེས་སུ་འབྲངས་ནས་རྗེ་བཙུན་བྱམས་པས་གསུངས་སློབ་དཔོན་ཐོགས་མེད་ནས་བརྒྱུད་པ་ཙནྡྲ་གོ་མའི་རྗེས་སུ་འབྲངས་ནས་ཇོ་བོ་རྗེ་སོགས་ཀྱི་ཕྱག་ལེན་བཀའ་གདམས་པའི་བཤེས་གཉེན་རྣམས་ཀྱིས་མཛད་པ་དེ་ཡིན་ལ། ཕྱི་མ་ནི་སྡོང་པོ་བཀོད་པ་དང་ནམ་སྙིང་གི་མདོའི་རྗེས་སུ་འབྲངས་རྗེ་བཙུན་འཇམ་དབྱངས་ཀྱིས་གསུངས་པ་སློབ་དཔོན་ཀླུ་སྒྲུབ་ལས་བརྒྱུད་པ་རྒྱལ་སྲས་ཞི་བའི་ལྷའི་རྗེས་འབྲངས་ཛེ་ཏི་རི་དང་ཛེ་བོ་བུ་ནྱ་ཤྲཱི་སོགས་ནས་ད་ལྟ་ས་སྐྱ་པ་སོགས་ཕལ་ཆེར་གྱིས་ཕྱག་ལེན་མཛད་པ་འདི་ཡིན་ལ། འདི་གཉིས་ལ་ལྟ་བའི་ཁྱད་པར་ཡོད་པ་བཞིན་དུ་དེ་དང་ཟུང་དུ་འབྲེལ་བའི་སྤྱོད་པ་སེམས་བསྐྱེད་ཀྱི་ཆོ་གའང་ཐ་དད་ཡིན་ཏེ། འདི་ལྟར་བླང་བའི་ཡུལ། ལེན་པའི་རྟེན། ལེན་ཚུལ་གྱི་ཆོ་ག།བླངས་ནས་བསྲུང་ཚུལ། ཉམས་ན་ཕྱིར་བཅོས་ཚུལ་ཏེ་ལྔ་པོ་མི་འདྲ་བའི་ཕྱིར། དང་པོ་ཡུལ་མི་འདྲ་སྟེ། བྱམས་པས། བཤེས་གཉེན་དུལ་བ་ཞི་བ་ཉེར་ཞི་བ་ཞེས་སོགས་དང༌། ཀླུ་སྒྲུབ་ཀྱིས། ཆོག་ཤེས་སྙིང་རྗེ་ཚུལ་ཁྲིམས་ལྡན། །ཞེས་སོགས་ཀྱི་མཚན་ཉིད་དང་ལྡན་པ་དགོས་པར་གསུངས། གཉིས་པ་རྟེན་མི་འདྲ་སྟེ། སེམས་ཙམ་པའི་ལུགས་ཐོགས་མེད་ཀྱི་རྗེས་སུ་འབྲངས་ནས་ཛེ་བོའི་ལམ་སྒྲོན་ལས་གསུངས་པ་ལྟར་བྱང་སྡོམ་ལེན་པ་ལ་སོ་སོར་ཐར་པ་རིས་བདུན་གང་རུང་རྒྱུད་ལྡན་དགོས། དབུ་མ་པས་ལྷ་དང་ལྷ་མིན་སོགས་རིགས་དྲུག་ཐམས་ཅད་དང་སོ་ཐར་སྲུང་མི་ནུས་པའི་སྡིག་ཅན་སོགས་ཀྱང་སེམས་བསྐྱེད་ལེན་པའི་རྟེན་དུ་རུང་བར་བཞེད། གསུམ་པ་ཆོ་ག་མི་འདྲ་སྟེ། སྦྱོར་དངོས་རྗེས་གསུམ་ལས། སྦྱོར་བའི་སྐབས། སེམས་ཙམ་པས་རིས་བདུན་གང་རུང་གི་རྒྱུད་དག་ཟིན་པའི་དབང་དུ་བྱས་ནས་ཕྱག་མཆོད་ཙམ་ལས་ཡན་ལག་བདུན་པ་ཚང་བར་མི་བྱེད། ལྟ་བ་ཅུང་ཟད་དམའ་བས་སྤྱོད་པའང་དོག་སྟེ་བསླབ་པ་བརྗོད་པ་དང་བར་ཆད་དྲི་བ་སོགས་མཛད། དབུ་མ་པ་ལྟ་བ་མཐོ་བ་ལྟར་སྤྱོད་པ་ཡངས་པས་སོ་ཐར་རིས་བདུན་གང་དང་ཡང་མི་ལྡན་ནབཔའི་སྡིག་ཅན་སོགས་སུ་ཡིན་ལ་སྐྱེ་བའི་དབང་དུ་བྱས་ནས་སྡིག་བཤགས་སོགས་ཡན་ལག་བདུནཀ་མཛད་མ་བསླབ་པ་བརྗོད་པ་དང་བར་ཆད་དྲི་བ་མི་མཛད་དོ། །དངོས་གཞིའི་སྐབས།སེམས་ཙམ་པས་སྨོན་སེམས་ལྡན་པ་སྣོན་དུ་བཏང་ནས་ཕྱིས་འཇུག་སྡོམ་ལེན། དབུ་མ་པས་སྨོན་འཇུག་སྟབས་གཅིག་ཏུ་ལེན། མཇུག་གི་སྐབས་སུ། སེམས་ཙམ་པས་མཁྱེན་གསོལ་སོགས་བྱེད།དབུ་མ་པས་རང་གཞན་དགའ་བ་བསྐྱེད་པ་མཛད། བླངས་ནས་བསྲུང་ཚུལ་མི་འདྲ་སྟེ། སེམས་ཙམ་པས་རྩ་ལྟུང་བཞིར་བྱེད། དབུ་མ་པས་རྩ་ལྟུང་བཅུ་བཞིའམ་བཅུ་དགུར་བཞེད་པ་སོགས་ཁྱད་ང་ར་མང་པོ་ཡོད། ཕྱིར་བཅོས་ཚུལ་མི་འདྲ་སྟེ། སེམས་ཙམ་པས། སྡོམ་པ་སླར་ཡང་བླང་བར་བྱ། །ཟག་པ་འབྲིང་ནི་གསུམ་ལ་བཤགས། །ཞེས་སོགས་ཉན་ཐོས་དང་བསྟུན་ནས་བྱེད་ལ། །དབུ་མ་པས་ནམ་སྙིང་གི་མདོ་ལྟར་ནམ་མཁའི་སྙིང་པོ་ལ་གསོལ་བ་གདབ་པ་དང་དེ་བཞིན་ཤཤེགས་པའི་ཡིག་བརྒྱ་སོགས་བཟླས་པས་ལྟུང་བ་འདག་པར་བཞེད་དེ། དེ་དག་ལ་སོགས་པ་མི་འདྲ་བའི་ཁྱད་པར་མང་བར་བཞེད་ལ། ཡང་དམ་པ་འགའ་ཞིག་གིས་བཞེད་ཚུལ་དེ་དག་མི་རིགས་པར་གསུངས་ཏེ། །དེ་ཡང་འདི་ལྟར། དང་པོ་བླང་ཡུལ་མི་འདྲ་བའི་ཁྱད་པར་སྨྲས་པ་དེའང་མི་འཐད་དེ། ལུང་པ་ཕྱི་གཉིས་པོ་ཚིག་མི་འདྲ་བ་ཙམ་དང་གཞུང་གཉིས་ཀྱིས་བསྟན་པའི་བཤེས་གཉེན་གྱི་མཚན་ཉིད་ཅུང་ཟད་རྒྱས་བསྡུས་ཙམ་མ་གཏོགས་དོན་གཅིག་ཏུ་སྣང་བའི་ཕྱིར་དང་། སྡོམ་པ་ཉི་ཤུ་པ་དང་སྤྱོད་འཇུག་ལས་གསུངས་པའི་མཚན་ཉིད་ལའང་མི་འདྲ་བ་མེད་པའི་ཕྱིར། ལེན་པའི་རྟེན་གྱི་ཁྱད་པར་དེའང་མི་འཐད་དེ་ལམ་སྒྲོན་ལས་སོ་ཐར་རྟེན་དུ་དགོས་པར་གསུངས་པ་དེ་རྟེན་ཁྱད་པར་ཅན་གྱི་དབང་དུ་བྱས་པ་ཡིན་པར་བཞེད་པ་ལ་ལུགས་གཉིས་འདྲ་ཞིང་བྱང་སྡོམ་ཙམ་སྐྱེ་བའི་རྟེན་ལ་སོ་ཐར་མི་དགོས་པར་བཞེད་པ་༌་ལའང་འདྲ་བས་ན། ལུང་དེས་མི་མ་ཡིན་པའི་འགྲོ་བ་དང་སྒྲ་མི་སྙན་པའི་རྟེན་ལ་བྱང་སྡོམ་དངོས་སུ་གསར་དུ་སྐྱེ་བ་འགོག་པ་མིན་ཚུལ་སོགས་དང་ཇོ་བོ་རྗེའང་དབུ་མ་པ་ཡིན་ཚུལ་སོགས་སྔར་བཤད་ལ།ཁྱད་པར་དབུ་མ་པའི་ལུགས་ཀྱི་རྟེན་འཆད་ཚུལ་དེའང་མི་རིགས་ཏེ་སྡིག་ཅན་ལྟ་བུ་སྨོན་སེམས་དངོས་སུ་གསར་དུ་སྐྱེ་བའི་རྟེན་དུ་རུང་སྲིད་ཀྱང་བྱང་སྡོམ་དངོས་སུ་གསར་དུ་སྐྱེ་བའི་རྟེན་དུ་མི་འོས་པའི་ཕྱིར་༌ཏེ། བྱང་སྡོམ་དངོས་སུ་སྐྱེ་བའི་རྟེན་ལ་སོ་ཐར་དངོས་དང་བྱང་སེམས་གཉིས་ཀའི་ཐུན་མོང་བ་རང་བཞིན་གྱི་ཁ་ན་མ་ཐོ་བ་ལས་ལྡོག་པར་དམ་བཅའ་བ་ཡང་དག་པར་ལེན་པ་ཞིག་འགྲོ་བ་སུ་ཡིན་ཡང་རུང་སྟེ་མེད་དུ་མི་རུང་བར་བཞེད་པ་ལ་ལུགས་གཉིས་ཁྱད་པར་མེད་པའི་ཕྱིར་རོ། །དེར་མ་ཟད་རིས་བདུན་གང་རུང་ངེས་པར་རྟེན་དུ་དགོས་པ་དེའི་ལུགས་མ་ཡིན་པར་བྱང་ས་ལས་གསལ་བར་བཤད་པའི་ཕྱིར་དང༌། གཞན་ཡང་དེ་ལྟར་དགོས་ན་ལུང་རིགས་དང་འགལ་ཚུལ་མང་ངོ་།།།་ལེན་པའི་ཆོ་ག་ཁྱད་པར་བཤད་པའང་མི་འཐད་དེ། སེམས་ཙམ་པའི་ལུགས་ལའང་རྟེན་དེས་སྡིག་བཤགས་སོགས་བྱ་རུང་བའི་ཕྱིར་དང་དབུ་མ་པའི་ལུགས་ལའང་སྨོན་འཇུག་གཉིས་སྟབས་གཅིག་ལ་ལེན་པ་ཁོ་ན་མིན་ཚུལ་སྔར་བཤད་པའི་ཕྱིར་རོ། །བླངས་ནས་བསྲུང་ཚུལ་གྱི་ཁྱད་པར་དེའང་མི་འཐད་དེ། བྱང་ས་ནས་གསུངས་པའི་ཆོ་གས་བླངས་པའི་བྱང་སྡོམ་ལྡན་པའི་གང་ཟག་དེས་བསླབ་བཏུས་ནས་གསུངས་པའི་རྩ་ལྟུང་སྤོང་དགོས་ཤིང་། སྤྱོད་འཇུག་ནས་གསུངས་པའི་ཆོ་གས་བླངས་པའི་བྱང་སེམས་ཀྱི་སྡོམ་ལྡན་དེས་ཀྱང་བྱང་ས་ནས་གསུངས་པའི་རྩ་ལྟུང་རྣམས་སྤང་དགོས་པའི་ཕྱིར། དེ་ལྟར་དགོས་དེ་གཞུང་དེ་གཉིས་ཀ་ནས་གསུངས་པའི་རྩ་ལྟུང་མཐའ་དག་རྩ་ལྟུང་མཚན་ཉིད་པ་ཡིན་ལ། གཞུང་དེ་གཉིས་ནས་བཤད་པའི་ཆོ་ག་གཉིས་ཀྱིས་སྡོམ་པ་བླངས་པའི་བྱང་སེམས་རྣམས་ཀྱང་བྱང་སྡོམ་ལྡན་པར་མཚུངས་པའི་ཕྱིར་དང༌། དབུ་མའི་ལྟ་བ་དང་ལྡན་པས་བྱང་སའི་ཆོ་གའི་འཇུག་སྡོམ་བླངས་ན་སྐྱེ་ཞིང་སེམས་ཙམ་པའི་ལྟ་བ་རྒྱུད་ལྡན་གྱིས་ཀྱང་སྤྱོད་འཇུག་གི་ཆོ་གས་འཇུག་སྡོམ་བླངས་ན་སྐྱེ་བའི་ཕྱིར། དེས་ན་གཞུང་དེ་གཉིས་ནས་གསུངས་པ་གཉིས་དབུ་སེམས་སོ་སོའི་ལུགས་ཀྱི་ཆོ་གར་བྱ་མི་དགོས་ཏེ། ཇོ་བོ་རྗེ་ཉིད་ཀྱིས་སྨོན་སེམས་སྐྱེད་པའི་ཆོ་ག་དང་འཇུག་སྡོམ་ལེན་པའི་ཆོ་ག་སོ་སོར་མཛད་པ་དེ་ཉིད་ཀླུ་སྒྲུབ་ཐོགས་མེད་ཞི་བའི་ལྷ་གསུམ་ཀའི་ལུགས་ཡིན་པར་ལམ་སྒྲོན་འགྲེལ་པར་གསུངས་པས་སོ།།གཞན་ཡང་ལྟ་བ་ཡངས་དོག་གིས་སྤྱོད་པ་ཡངས་དོག་བྱུང་བར་སྨྲས་པ་སྟོང་པ་རྟེན་འབྱུང་གཉིས་ཕན་ཚུན་གྲོགས་སུ་སོང་ནས་སྟོང་ཉིད་ལ་ངེས་པ་ཇི་ཙམ་རྙེད་པ་དེ་ཙམ་གྱིས་བླང་དོར་གྱི་གནས་ཤིན་ཏུ་ཕྲ་བ་རྣམས་ལའང་ངེས་པ་ཇེ་ཆེར་སོང་སྟེ་སྤྱོད་པ་ཆེས་ཞིབ་ཏུ་འགྲོ་དགོས་པས་ལྟ་བ་རྟོགས་པའི་ཁྱད་ཆོས་ཀྱི་གཙོ་བོ་དེ་ཉིད་མ་ཤེས་པར། བླང་དོར་ཞིབ་ཏུ་བྱེད་པ་ཐམས་ཅད་ལྟ་བ་མ་གོ་བའི་འཁྲུལ་ངོ་འབའ་ཞིག་ཏུ་བཟུང་ཞིང་སྟོང་ཉིད་ཀྱི་ལྟ་བ་ལ་ངེས་བ་ལྟར་སྣང་རེ་རྙེད་ན་ལས་འབྲས་ཁྱད་དུ་གསོད་པའི་ལོག་རྟོག་གི་ཐ་ཆད་དེ་ཉིད་འོངས་པ་ཡིན་པར་གསུངས་ལ། གཞན་ཡང་དབུ་མ་པའི་ལུགས་ལ་རྩ་ལྟུང་བཅུ་དགུ་ཁས་ལེན་ཞིང་སྤྱོད་པ་ཡངས་པར་སྨྲ་བ་དང་སེམས་ཙམ་པའི་ལུགས་ལ་རྩ་ལྟུང་བཞི་ལས་མེད་པར་ཁས་ལེན་ཞིང་དེ་ཉིད་སྤྱོད་པ་དོག་པར་སྨྲ་བ་ཁས་བླངས་ཤིན་ཏུ་འགལ་ཏེ་སྤང་བྱ་ཤིན་ཏུ་མང་བ་སྤང་དགོས་པ་སྤྱོད་པ་ཡངས་པ་དང་སྤང་བྱ་ཉུང་ངུ་ཙམ་སྤངས་པས་ཆོག་པ་ནི་སྤྱོད་པ་དོག་པ་ཞེས་ཤེས་ལྡན་སུ་ཞིག་སྨྲ་ཞེས་སོགས་གསུངས། ཉམས་ན་ཕྱིར་བཅོས་ཚུལ་མི་འདྲ་བའི་ཁྱད་པར་དེ་ཡང་མི་འཐད་དེ། ཕྱོགས་སྔ་མ་ཁྱེད་ཅག་གིས་སླར་ཡང་དབུ་མ་པའི་ལུགས་ཀྱི་ཕྱིར་བཅོས་ཚུལ་འཆད་པ་ན་ཐུན་ཚོད་འདས་ཏེ་རྩ་ལྟུང་བྱུང་ན་སྡོམ་པ་སླར་ཡང་བླང་བར་བྱ་ཞེས་པ་རང་ཚིག་དངོས་འགལ་ཡིན་པ་སོགས་ཀྱི་ཕྱིར་རོ།། གཞན་ཡང་ཕལ་ཆེ་བ་ཞིག་གིས་དབུ་མ་པའི་ལུགས་ཀྱི་བསླབ་བྱ་འཆད་པ་ན་སྨོན་འཇུག་ཐུན་མོང་༌་གི་བསླབ་བྱར། ཐེག་ཆེན་གྱི་བཤེས་གཉེན་མི་གཏོང་བ། མཆོག་གསུམ་གྱི་གདུང་མི་བཅད་པ། །སེམས་ཅན་བློས་མི་སྤོང་བ་སྟེ་གསུམ་དང༌། ལྟུང་བ་ལྟུང་མེད་ལྟུང་བའི་གཟུགས་བརྙན་ལྟུང་མེད་ཀྱི་གཟུགས་བརྙན་རྣམས་ཤེས་པར་བྱ་བ་དང༌། འཇུག་སྡོམ་གྱི་བསླབ་བྱ་རྒྱས་པར་ཚུལ་ཁྲིམས་གསུམ་དང་།ཕྱིན་དྲུག་ལ་སློབ་པ། སྤྱོད་འཇུག་བསླབ་བཏུས་བྱང་ས་སྡོམ་པ་ཉི་ཤུ་བ་རིན་ཆེན་ཕྲེང་བ་མདོ་ཀུན་བཏུས་རྣམས་ནས་འབྱུང་བའི་བསླབ་བྱ་ཐམས་ཅད་དང༌། ནམ་སྙིང་སྡོང་པོ་བཀོད་པ་བྱང་ཆུབ་སེམས་དཔའི་སྡེ་སྣོད་སྤྱན་རས་གཟིགས་ཀྱིས་ཞུས་མདོ་དཔུང་བཟང་རྣམ་སྣང་མངོན་བྱང་སོགས་ནས་གསུངས་པའི་བསླབ་བྱ་རྣམས་ལ་ཅི་ནུས་སུ་སློབ་པའོ། །དེ་ཙམ་མི་ལྕོགས་ན་སྨོན་སེམས་མི་འདོར། ལོག་ལྟ་མི་བསྐྱེད། ནག་ཆོས་བཞི་སྤངས་པ་ཙམ་ལ་བསླབ་པས་ཆོག དེ་ཙམ་ཡང་མི་འགྲུབ་པས་ལས་དང་པོ་བས་བསླབ་བྱ་ཐམས་ཅད་ཀྱི་དོན་བསྡུ་ན་བསམ་སྦྱོར་གཉིས་སུ་འདུས་པས་སྨོན་པའི་བསླབ་བྱར་སེམས་བ་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱ་སྙམ་པ་དང༌། འཇུག་པའི་བསླབ་བྱ་དོན་མེད་པའི་སྒོ་གསུམ་གྱི་སྡིག་པ་ཅི་ནུས་སློང་ཞིང་བསོད་ནམས་ཀྱི་ལས་ལ་ཅི་ནུས་སུ་འབད་པའོ། །དེ་ལྟར་གསུམ་ལས། ལས་དང་པོ་བའི་སྐབས་སུ་བསྡུས་པ་ལ་བསླབ། དེ་ནས་བློ་ཅུང་ཟད་འབྱོངས་ནས་འབྲིང་ལ་བསླབ། དེ་ནས་མོས་སྤྱོད་དང་ས་ཐོབ་པ་ཡན་ཆོད་ཀྱིས་བསླབ་བྱ་རྒྱས་པ་མཐའ་དག་ལ་བསླབ་པར་བྱ་དགོས་ཞེས་བཞེད། འགའ་ཞིག་གིས་འདོད་ཚུལ་དེ་དག་མི་འཐད་གསུངས་ཏེ། འདི་ལྟར། སྨོན་སེམས་རྐྱང་པ་ཆོགས་བླངས་པ་ལ་བར་མའི་དགེ་བ་ཙམ་ཡོད་ཀྱང་བྱང་སྡོམ་མེད་པས་བྱང་སྡོམ་དང་འགལ་བའི་ལྟུང་བ་མེད་པའི་ཕྱིར་ལྟུང་བ་ལྟུང་མེད་སོགས་ཤེས་པར་བྱ་བ་སྨོན་སེམས་ཀྱི་བསླབ་བྱར་འཆད་པ་མི་འཐད། དབུ་མ་ལུགས་ཀྱི་བསླབ་བྱ་རྒྱས་པ་འཆད་ཚུལ་དེ་ཡང་མི་རིགས་ཏེ། སྤྱོད་འཇུག་བསླབ་བཏུས་སོགས་ནས་གསུངས་པ་དབུ་མ་ལུགས་དང་། བྱང་ས་དང་སྡོམ་པ་ཉི་ཤུ་བ་སོགས་ནས་གསུངས་པ་སེམས་ཙམ་ལུགས་སུ་ངེས་པས་དེ་དག་ཕན་ཚུན་བསྲེ་བར་མི་བྱ་ཞེས་ཁས་བླངས་པ་དང་དངོས་སུ་ཇི་ལྟར་མི་འགལ། བསླབ་བྱ་འབྲིང་གི་སྐབས་བཤད་པའང་མི་འཐད་དེ། དབུ་མ་ལུགས་ཀྱི་རྩ་ལྟུང་བཅུ་དགུའི་ནང་ནས། ལོག་ལྟ་འཛིན་པ་དང་སྨོན་སེམས་འདོར་བ་གཉིས་མ་གཏོགས་གཞན་བཅུ་བདུན་པོ་ཐམས་ཅད་དབུ་མ་ལུགས་ཀྱི་སྡོམ་པ་བླངས་པས་ཀྱང་བསྲུང་མི་དགོས་པར་ཁས་བླངས་ལ།བསླབ་བྱ་བསྡུས་པའི་སྐབས། བྱང་སྡོམ་ལྡན་ལས་དང་པོ་བས་འཇུག་སྡོམ་གྱི་བསླབ་བྱར་སྡིག་པ་ཅི་ནུས་སློང་བ་དགེ་བ་ཅི་ནུས་ལ་འབད་པས་ཆོག་པར་སྨྲས་པས་ནི། ལས་དང་པོ་བའི་བྱང་སྡོམ་གྱི་བསླབ་བྱ་ལ་ཉན་ཐོས་པའི་སྐྱབས་འགྲོའི་བསླབ་བྱ་ལ་ལྷག་པོ་ཅིའང་མེད་པར་ཁས་བླངས་པས་དོན་མ་ཡིན་པ་ཆེན་པོ་ལ་སྦྱོར་བའི་སྒོར་གྱུར་པ་ཡིན་ལ། སྨོན་སེམས་ཀྱི་བསླབ་བྱར་གཞན་དོན་དུ་སངས་རྒྱས་ཐོབ་པར་བྱ་སྙམ་པའི་བསམ་པ་རྐྱང་པས་ཆོག་པར་སྨྲས་པས་ནི་སྨོན་སེམས་ཀྱི་བསླབ་བྱ་སྨོན་སེམས་ཉིད་ཡིན་གྱི་དེ་ལས་གཞན་པའི་བསླབ་བྱ་མི་དགོས་ཞེས་སྨྲས་པའང་ཡིན་ནོ་ཞེས་གསུངས་ལ། གཞན་ཡང་དབུ་མ་ལུགས་ཀྱི་ཕྱིར་བཅོས་འཆད་པ་ན་ཐུན་ཚོད་འདས་ཏེ་རྩ་ལྟུང་བྱུང་ན་འགྱོད་པས་བཤགས་ལ་སེམས་བསྐྱེད་སླར་བླངས་ཞེས་སོགས་རྩ་ལྟུང་སྐྱེད་པ་ཐུན་ཚོད་ལ་ལྟོས་དགོས་པར་འདོད་པའང་མང་ལ། དེ་དག་གི་ལུགས་ལ་ཐུན་ཚོད་ཀྱང་ཉེ་བ་འཁོར་གྱིས་ཞུས་པར། བྱང་སེམས་ལ་སྔ་དྲོ་ལྟུང་བ་བྱུང་ན་ཞེས་སོགས་ཀྱི་དོན་ཡིན་པར་འདོད་མོད། དེ་ལྟ་བུའི་ཐུན་ཚོད་ཀྱི་དོན་དེ་ཉིད་མདོའི་དགོངས་པ་གཏན་ནས་མ་ཡིན་ཏེ་ཞེས་སོགས་གསུངས་ནས་ལུགས་དེ་ཉིད་འགོག་ཚུལ་དང་རང་ལུགས་ཀྱི་མདོ་དེའི་དོན་འཆད་ཚུལ་སོགས་རྒྱ་ཆེར་གསུངས་ནའང་འདིར་མང་གིས་དོགས་ནས་མ་བྲིས་ལ། དེར་མ་ཟད་སྨོན་འཇུག་གི་སེམས་བསྐྱེད་དང་བསླབ་སྡོམ་གྱི་སྐོར་སོགས་ལ་བཞེད་ཚུལ་མི་འདྲ་བ་དང་དགག་བཞག་གི་སྤྲོས་པ་དུ་མ་ཞིག་གསུངས་མོད་ཀྱང་། འདིར་བསླབ་བྱ་མདོར་བསྡུས་ཙམ་འཆད་པ་སྐབས་དོན་གཙོ་བོ་ལགས་པས་དེ་འདྲའི་སྐོར་མ་སྤྲོས་སོ། །དབུ་སེམས་ལྟ་བ་ཐ་དད་པས་སེམས་བསྐྱེད་ཀྱི་ཆོ་ག་སོགས་ཀྱང་མི་འདྲ་བར་བཞེད་མཁན་ནི། རབ་དབྱེ་ལས། སེམས་བསྐྱེད་ལས་ནི་ཉན་ཐོས་དང༌། །ཞེས་སོགས་གསུང་བ་པོ་རྗེས་འབྲངས་བཅས་ཡིན་ལ། དེ་འགོག་མཁན། ཤ་ར་བའི་ལམ་རིམ་ནས་ཞིབ་རྒྱས་འབྱུང་ཞིང་བཀའ་གདམས་རྣམས་འདྲ་ལ། རྗེ་ཡབ་སྲས་སོགས་ཀྱང་དེ་དང་འདྲ་ལ། བསླབ་བཏུས་སུ་ནམ་སྙིང་གི་མདོ་ནས་གསུངས་པ་དང་བྱང་ས་ནས་གསུངས་པ་གཉིས་ཕྱོགས་གཅིག་ཏུ་བསྡུས་ནས་རྩ་ལྟུངགི་རྣམ་གཞག་འཆད་པར་མཛད་པས་དེའི་རྗེས་སུ་འབྲང་བའོ།། 
 
 གཉིསགཞུང་དོན།ལེའུའི་མཚན་ནོ། དང་པོ་ལ་གསུམ།མདོར་བསྟན་པ།གཉིས་པ་ལ་གཉིས། ལེའུའི་གཞུང༌།རྒྱས་པར་བཤད་པ། དོན་བསྡུ་བའོ།། མདོར་བསྟན་བ། དང་པོ་ནི། རྒྱལ་བའི་སྲས་ཀྱིས་སོགས་ཏེ། རྒྱལ་བའི་ཐུགས་ལས་སྐྱེས་པའི་སྲས་བྱང་ཆུབ་སེམས་དཔའ་རྣམས་ཀྱིས་དེ་ལྟ་བུར་སྦྱོར་དངོས་རྗེས་གསུམ་ཚང་བའི་ཆོ་གའི་སྒོ་ནས་སྨོན་པ་དང་འཇུག་པའི་བྱང་ཆུབ་ཀྱི་སེམས་གཉིས་ནམ་ཡང་མི་གཏོང་བར་རབ་ཏུ་བརྟན་པར་བཟུང་ནས་ཕྱིན་ཆད་ལེ་ལོའི་ས་དབང་གིས་ཅུང་ཟད་ཀྱང་གཡེལ་བ་མེད་པར་དུས་རྟག་ཏུ་ཡང་བྱང་ཆུབ་སེམས་དཔའ་རྣམས་ཀྱིས་གང་ལ་བསླབ་པར་འོས་པའི་ཕྱིན་དྲུག་དང་བསྡུ་བཞི་ཚད་མེད་བཞི་དང་བྱང་ཕྱོགས་སོ་བདུན་རྫོགས་སྨིན་སྦྱང་གསུམ་གྱི་རྒྱུར་གྱུར་པའི་ཉམས་ལེན་སོགས་ཐབས་ཤེས་གཉིས་ཀྱིས་བསྡུས་པའི་བསླབ་བྱའི་གནས་རྒྱ་ཆེན་པོ་ཇི་སྙེད་ཅིག་ཡོད་པ་རྣམས་ལས་སྲོག་གི་ཕྱིར་ཡང་མི་འདའ་བར་བག་ཡོད་པའི་སྒོ་ནས་སྒྲུབ་པ་སྙིང་པོར་བྱེད་པ་ལ་ནན་ཏན་གྱིས་འབད་པར་བྱས་ནས་མི་ཉམས་པར་བསྲུང་བར་བྱའོ།།དེ་ལྟར་འཇམ་དཔལ་ཞིང་བཀོད་དུ། ཤཱ་རིའི་བུ་དེ་བཞིན་ཏེ་བྱང་ཆུབ་ཀྱི་ཕྱོགས་ཀྱི་ཆོས་ཐམས་ཅད་ནི་བག་ཡོད་པ་ལ་གནས་པའོ། །བྱང་ཆུབ་ནི་ནན་ཏན་ལ་གནས་པའོ། །ཞེས་སོགས་དང༌།ཤཱ་རིའི་བུ་ང་བག་ཡོད་པ་ལ་གནས་པས་སྨོན་ལམ་ཡོངས་སུ་རྫོགས་སོ། །ནན་ཏན་བྱས་པས་བྱང་ཆུབ་ཐོབ་པོ། །ཤཱ་རིའི་བུ་བག་མེད་པར་གནས་ཤིང་ཚིག་གི་ལས་ལྷུར་ལེན་པ་དང་ནན་ཏན་མེད་པས་ནི་ཉན་ཐོས་ཀྱི་ས་ཡང་སྒྲུབ་པར་མི་ནུས་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་ཅི་སྨོས་ཏེ། ཤཱ་རིའི་བུ་དེ་ལྟ་བས་ན་བྱང་ཆུབ་སེམས་དཔའ་ཡང་དག་པའི་མིང་དུ་གདགས་པར་དམ་བཅའ་བར་འདོད་པའི་བྱང་ཆུབ་སེམས་དཔས་བྱང་ཆུབ་སེམས་དཔའི་བསླབ་པ་ཇི་ལྟར་བཅས་པ་འདི་ལ་བསླབ་པར་བྱའོ་ཞེས་བྱང་ཆུབ་འདོད་པས་བག་ཡོད་བསྟེན་པ་དང་སྒྲུབ་པ་ལ་ནན་ཏན་བྱ་དགོས་པར་བསྟན་ལ།བག་ཡོད་པ་ནི་དགེ་ཆོས་ཐམས་ཅད་ཀྱི་རྩ་བ་ཡིན་པས་དེ་བསྟེན་པ་ཤིན་ཏུ་གལ་ཆེ་སྟེ། ཏིང་རྒྱལ་ལས།ཁྲིམས་དང་ཐོས་དང་གཏོང་དང་བཟོད་ལ་སོགས། །དགེ་བའི་ཆོས་སུ་བརྗོད་པ་ཇི་སྙེད་པ། །ཀུན་གྱིརྩ་བ་བག་ཡོད་འདི་ཡིན་ཏེ། །གཏེར་ཐོབ་བྱེད་ཅེས་བདེ་བར་གཤེགས་པས་བསྟན། །ཞེས་གསུངས་ལ། དགེ་ཆོས་ཐམས་ཅད་ཀྱི་རྩ་བ་ཡིན་ཚུལ་ནི་བག་ཡོད་ལ་བརྟེན་ནས་བསྒྲུབ་བྱ་བསླབ་པ་སོགས་ཀྱི་དགེ་རྩ་ཐམས་ཅད་མི་ཉམས་ཤིང་གོང་འཕེལ་དུ་འགྱུར་བ་སྟེ། དེ་ནི་བསླབ་བཏུས་ཀྱི་སྤྱོད་པ་འགྲུབ་པའི་ཐབས་བསྟན་པའི་སྐབས་སུ། བསླབ་པ་ཇི་ལྟར་བརྗོད་པ་འདིའི། འགྲུབ་པ་ཡང་དག་སྤོང་རྣམས་ཏེ། བག་ཡོད་པ་དང་མ་བྲལ་ཞིང༌། དྲན་པ་དང་ནི་ཤེས་བཞིན་ཏེ། ཚུལ་བཞིན་དུ་ནི་སེམས་པས་སོ། །ཞེས་དང༌། དེ་དག་ཀྱང་བག་ཡོད་པ་དང་མ་བྲལ་བར་བྱ་སྟེ་དེ་ནི་དགེ་བ་ཐམས་ཅད་ཀྱི་རྩ་བ་ཡིན་པའི་ཕྱིར་ཞེས་ཡང་དག་སྤོང་བའམ་བརྩོན་འགྲུས་དང་དེ་བཞིན་དུ་དྲན་པ་དང་ཤེས་བཞིན་དང་འཇུག་ལྡོག་ཚུལ་བཞིན་དུ་བྱེད་པའི་སེམས་པ་རྣམས་ཀྱང་བག་ཡོད་པས་འགྲུབ་པར་བསྟན་པ་དང༌། དེ་བཞིན་གཤེགས་པའི་གསང་བའི་མདོ་ལས་ཀྱང་། གསང་བ་པའི་བདག་པོ་ཇི་ལྟར་དགེ་བའི་རྩ་བ་ལས་ཡོངས་སུ་ཉམས་པར་མི་འགྱུར་ཞེ་ན། གསང་བ་བའི་བདག་པོ་བག་ཡོད་པར་གནས་པའི་ལྷ་དང་མི་རྣམས་ནི་ད་བའི་རྩ་བ་ལས་ཡོངས་སུ་ཉམས་པར་མི་འགྱུར་རོ་ཞེས་གསུངས་པ་ལྟར་རོ།།བག་ཡོད་པ་དེའི་ངོ་བོ་དང་བྱེད་ལས་ཀུན་བཏུས་ལས། བག་ཡོད་པ་གང་ཞེ་ན། མ་ཆགས་པ་དང་ཞེ་སྡང་མེད་པ་དང་གཏི་མུག་མེད་པ་བརྩོན་འགྲུས་དང་བཅས་པ་ལ་གནས་ནས་གང་དགེ་བའི་ཆོས་རྣམས་སྒོམ་པ་དང་ཟག་པ་དང་བཅས་པའི་ཆོས་རྣམས་ལས་སེམས་སྲུང་བ་སྟེ། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཡོངས་སུ་རྫོགས་པར་བྱེད་པ་དང་ཡོངས་སུ་སྒྲུབ་པར་བྱེད་པའི་ལས་ཅན་ནོ། །ཞེས་པ་ལྟར་ཉོན་མོངས་པའི་དབང་དུ་མ་སོང་བར་བརྩོན་འགྲུས་ལ་གནས་ནས་དགེ་བ་སྒྲུབ་ཅིང་ཟག་པ་རྣམས་ལས་སེམས་སྲུང་བའི་བློ་ཞིག་ལ་བྱའོ། །བྱེད་ལས་འཇིག་རྟེན་དང་ཞེས་སོགས་གསུངས་པ་ལྟར་ཏེ་དཀར་ཆོས་ཐམས་ཅད་ཀྱི་རྩ་བར་གལ་ཆེའོ། །འདི་ལ་བྱང་སར་རྣམ་པ་ལྔར་གསུངས་ཏེ། སྔར་ཉེས་ལྟུང་བྱུང་བ་ལ་འགྱོད་པས་ཆོས་བཞིན་དུ་ཕྱིར་འཆོས་པ་སྔོན་གྱི་མཐའ་དང་ལྡན་པའི་བག་ཡོད་དང་། དེ་བཞིན་དུ་མ་འོངས་པའི་དེ་དེ་ལྟར་ཕྱིར་འཆོས་པར་ནན་ཏན་དུ་སེམས་པ་ཕྱི་མའི་མཐའ་དང་ལྡན་པའི་དེ་དང་། དེ་ལྟ་ཡང་བྱུང་མ་ཐག་བརྗེད་པ་མེད་པར་དེ་ལྟར་ཕྱིར་འཆོས་པ་དབུས་ཀྱི་མཐའ་དང་ལྡན་པའི་དེ་དང༌། མ་བྱུང་བའི་སྔ་རོལ་ནས་ཕྱིས་ཉེས་པ་མི་འབྱུང་བ་དེ་ལྟར་སྤྱོད་དོ་སྙམ་པ་སྔོན་གྱི་དུས་སུ་བྱ་བའི་དེ་དང༌། ཅི་ནས་ཀྱང་ཉེས་ལྟུང་མི་འབྱུང་བ་དེ་ལྟར་སྤྱོད་དོ་སྙམ་པ་ལྷན་ཅིག་རྗེས་སུ་སྤྱོད་པའི་བག་ཡོད་པ་སྟེ་ལྔའོ།།མདོར་ན་མི་མཐུན་ཕྱོགས་སྤོང་བ་དང་གཉེན་པོ་སྒོམ་པ་ལ་ནན་ཏན་དུ་བྱེད་པའི་སྒོ་ནས་གཟོབ་པ་ལྷུར་ལེན་པ་བག་ཡོད་ཀྱི་ངོ་བོ་སྟེ། བསླབ་བཏུས་སུ། བག་ཡོད་པ་ཞེས་བྱ་བ་འདི་ཅི་ཞིག་ཡིན་ཞེ་ན་འདོད་པ་ལས་ཉམས་པ་དང་མི་འདོད་པ་འབྱུང་བར་དོགས་པ་སྔོན་དུ་འགྲོ་བས་གཟོབ་པ་ལྷུར་ལེན་པ་སྟེ།འདི་ལྟ་སྟེ་དཔེར་ན་རྒྱལ་པོ་དྲག་ཏུ་ཁྲོ་ཞིང་མགུ་དཀའ་བའི་བྲན་འབྲུ་མར་གྱིས་གང་བའི་སྣོད་ཐོགས་ཏེ་སྟེག་འདྲེད་པ་ལ་འགྲོ་བས་བྱ་བ་བཞིན་ནོ་ཞེས་གསུངས་ལ། གཟོབ་པ་ལྷུར་ལེན་པ་ནི་རབ་ཏུ་བསྒྲིམས་པའི་དོན་ནོ། །བག་ཡོད་ལ་དེའི་མི་མཐུན་ཕྱོགས་བག་མེད་ཀྱི་ངོ་བོ་དང་བྱེད་ལས་ནི། ཀུན་བཏུས་ལས།བག་མེད་པ་གང་ཞེ་ན། ཆགས་པ་དང་ཞེ་སྡང་དང་གཏི་མུག་ལེ་ལོ་དང་བཅས་པ་ལ་གནས་ནས་དགེ་བའི་ཆོས་རྣམས་མི་སྒོམ་ཞིང་ཟག་པ་དང་བཅས་པའི་ཆོས་རྣམས་ལས་སེམས་མི་སྲུང་བ་སྟེ་མི་དགེ་བ་འཕེལ་་།བ་དང་དགེ་བ་འགྲིབ་པའི་རྟེན་བྱེད་པའི་ལས་ཅན་ནོ་ཞེས་པ་སྟེ་འདི་ཉོན་མོངས་དང་ཉེས་ཚོགས་ལས་ཨསེམས་མི་སྲུང་བར་བག་ཡངས་སུ་གཏོང་བར་བྱེད་པའི་བློ་ཞིག་ཡིན་ལ། བྱེད་ལས་ནི་མི་དགེ་བ་འཕེལ་བར་བྱེད་པ་སོགས་སོ། །དེ་ལ་བག་ཡོད་པ་ནི་དགེ་ཆོས་ཀྱི་གཞིར་གྱུར་ཅིང་མྱ་ངན་ལས་འདས་པ་འཆི་མེད་བདུད་རྩིའི་འབྱུང་གནས་ཡིན་ལ། བག་མེད་པས་ནི་ཉེས་སྤྱོད་ཐམས་ཅད་སྐྱེད་པས་འཁོར་བར་སྐྱེ་འཆིའི་སྡུག་བསྔལ་མྱོང་བའི་རྒྱུ་བྱེད་པའི་ཕྱིར་སྤང་བླང་བྱེད་པ་གལ་ཆེ་སྟེ། མདོ་ལས། བག་ཡོད་བདུད་རྩིའི་གནས་ཡིན་ལ། །བག་མེད་པ་ནི་འཆི་བའི་གནས། །བག་ཡོད་འཆི་བར་མི་འགྱུར་ཏེ། །བག་མེད་པ་ནི་རྟག་ཏུ་འཆི། །ཞེས་གསུངས་ལ། དེའི་ཕྱིར། བཤེས་སྤྲིང་ལས་ཀྱང༌། བག་ཡོད་བདུད་རྩིའི་གནས་ཏེ་བག་མེད་པ། འཆི་བའི་གནས་སུ་ཐུབ་པས་བཀའ་སྩལ་ཏོ། །དེ་བས་ཁྱོད་ཀྱིས་དགེ་ཆོས་སྤེལ་སླད་དུ། །གུས་པས་རྟག་ཏུ་བག་དང་བཅས་པར་མཛོད། །ཅེས་གསུངས་པ་ཡིན་ནོ། ། རྒྱས་པར་བཤད་པ།གཉིས་པ་རྒྱས་པར་བཤད་པ་ལ་གསུམ། བསྒྲུབ་བྱ་བསླབ་པ་ལ་བསམ་སྟེ་བག་ཡོད་བྱ་བ། རྟེན་དལ་འབྱོར་ལ་བསམ་སྟེ་བག་ཡོད་བྱ་བ། སྤང་བྱ་ཉོན་མོངས་ལ་བསམ་སྟེ་བག་ཡོད་བྱ་བའོ།། 
 
 བསྒྲུབ་བྱ་བསླབ་པ་ལ་བརྟེན་ནས་བག་ཡོད་པར་བྱ་བ།དང་པོ་ལ་གཉིས། བསམ་པ་སེམས་བསྐྱེད་མི་ཉམས་པར་བསྲུང་བ། སྦྱོར་བ་བརྩོན་འགྲུས་མི་ཉམས་པར་བསྲུང་བའོ།།དང་པོ་ནི། བབ་ཅོལ་བརྩམས་པ་སོགས་ཏེ། དེ་ལ། སེམས་བསྐྱེད་དེ་འདོར་མི་རུང་ཞིང་དེ་ལས་བཤོལ་དུ་མེད་པའི་རྒྱུ་མཚན་ནི། བྱ་བ་གང་ཞིག་སྐྱོན་ཡོན་ཡེ་མ་བརྟགས་ཤིང་མ་དཔྱད་པར་བབ་ཅོལ་དུ་བརྩམས་པ་གང་ཡིན་པའམ། བྱ་བ་གང་ཞིག་ཅུང་ཟད་ཅིག་བརྟགས་ཀྱང་ལེགས་པར་ཞིབ་ཏུ་མ་བརྟགས་ཤིང་མ་དཔྱད་པར་བྱས་པ་དེ་ནི་དང་པོ་རེ་ཞིག་བྱེད་པར་དམ་བཅས་ཤིང་ཁས་བླངས་བྱས་པར་གྱུར་ཀྱང་ཕྱི་ནས་བྱ་བ་དེ་བྱ་འོས་ཤིང་རིགས་པ་ཡིན་ན་བྱ་བའམ། འོན་ཏེ་དེ་འདྲའི་བྱ་བ་དེ་བྱ་མི་འོས་ཤིང་མི་རིགས་ན་བཏང་བར་བྱ་ཞེས་ལེགས་པར་བརྟགས་དཔྱད་བྱས་པའི་སྒོ་ནས་འཇུག་ལྡོག་བྱེད་པར་རིགས་ནའང་། འདི་ནི་དེ་ལྟར་མ་ཡིན་ཏེ། ཤེས་བྱ་ཐམས་ཅད་ལ་འཁྲུལ་བ་ཅུང་ཟད་ཀྱང་མི་མངའ་བའི་སངས་རྒྱས་རྣམས་ཀྱིས་རྣམ་པ་ཐམས་ཅད་མཁྱེན་པའི་ཡེ་ཤེས་ཀྱི་སྒོ་ནས་བྱང་ཆུབ་ཀྱི་སེམས་གང་ལ་བརྟགས་དཔྱད་མཛད་ནས་ཐེག་ཆེན་གྱི་མདོ་སྡེ་རྣམས་སུ་སེམས་དེའི་བསྔགས་པ་མང་དུ་གསུངས་པ་སྟེ། སྔར། བསྐལ་པ་དུ་མར་རབ་དགོངས་མཛད་པ་ཞེས་སོགས་ཀྱི་སྐབས་བཤད་པ་ལྟར་དང་།
 
 སངས་རྒྱས་དེ་ཡི་སྲས་རྨད་དུ་བྱུང་བའི་ཤེས་རབ་ཆེན་པོ་མངའ་བ་འཕགས་པ་བྱམས་པ་དང་འཇམ་དཔལ་དང་སྤྱན་རས་གཟིགས་སོགས་ཀྱིས་ཀྱང་བྱང་ཆུབ་ཀྱི་སེམས་གང་བརྟགས་པ་ལས་ཡོན་ཏན་ཚད་མེད་པ་དང་ལྡན་པ་ཉིད་གཟིགས་ནས་སྡོང་པོ་བཀོད་པ་ལ་སོགས་པའི་མདོ་སྡེ་རྣམས་ལས་དེའི་ཕན་ཡོན་དཔག་ཏུ་མེད་པ་གསུངས་ཤིང་དེ་ཉིད་འདོར་དུ་མི་རུང་བར་བསྟན་ལ། བདག་ཉིད་ཀྱིས་ཀྱང་སྔོན་དུ་དེའི་ཕན་ཡོན་ལ་སེམས་པ་ལ་སོགས་པའི་སྒོ་ནས་ནུས་པ་ཅི་ཡོད་ཀྱིས་ལེགས་པར་བརྟགས་ཤིང་དཔྱད་ཡང་དང་ཡང་དུ་ལེགས་པར་བརྟགས་ཤིང་དཔྱད་པ་ན་ཡོན་ཏན་དཔག་ཏུ་མེད་པ་དང་ལྡན་པར་མཐོང་ནས་དེའི་རྒྱུ་མཚན་གྱིས་ལེན་དགོས་པར་རིགས་ནས་བསམ་བཞིན་དུ་བླངས་ཤིང་དམ་བཅས་པ་༌་དེ་ལ་བཤོལ་དུ་ཅི་ཞིག་ཡོད་དེ་རྣམ་པ་ཀུན་ཏུ་མེད་པས་ན་བྱང་ཆུབ་ཆེན་པོ་མ་ཐོབ་ཀྱི་བར་དུ་ཅི་ནས་ཀྱང་མི་ཉམས་པར་བརྟན་པོར་བསྲུང་བ་ལ་འབད་པར་བྱ་དགོས་ཏེ།བྱམས་པ་སེང་གེ་སྒྲར། གང་དག་བྱང་ཆུབ་ཕྱིར་བརྩོན་པ། །དེ་དག་ལྷུན་པོ་འདྲ་བར་ནི། །མཐུ་བརྟན་རབ་ཏུ་མི་གཡོ་སྟེ། །ཡི་དམ་གཏོང་བར་མི་བྱེད་དོ། །ཞེས་དང༌། འཇམ་དཔལ་ཞིང་བཀོད་དུའང༌། བྱང་ཆུབ་སེམས་དཔའ་ཁྱིམ་པའང་རུང་རབ་ཏུ་བྱུང་བ་ཡང་རུང་སྟེ་ཚུལ་ཁྲིམས་ཀྱི་སྡོམ་པ་ཡང་དག་པར་འཛིན་པ་ལ་རབ་ཏུ་གནས་པ་ཡིན་ཏེ་དེ་སྲོག་གི་ཕྱིར་ཡང་བསླབ་པ་ལས་མི་འདའ་འོ། །ཞེས་པ་ལྟར་རོ།།
 
 སེམས་བསྐྱེད་ཉམས་པས་རང་ངན་འགྲོར་འགྲོ་བ་ནི། གལ་ཏེ་དེ་ལྟར་སྔར་སེམས་བསྐྱེད་པའི་ཚེ་སེམས་ཅན་ཐམས་ཅད་ལ་གནས་སྐབས་ལྷ་མིའི་བདེ་བ་དང་མཐར་འཁོར་བ་ལས་བསྒྲལ་ནས་སངས་རྒྱས་ཀྱི་བདེ་བ་ལ་འགོད་པར་བྱའོ་ཞེས་དམ་བཅས་ནས་དེའི་དོན་དེ་ཉིད་སྦྱོར་བ་ཉམས་ལེན་གྱི་ལས་ཀྱིས་སམ་སྦྱོར་བ་སྒོ་གསུམ་གྱི་བྱ་བའི་ལས་ཀྱིས་བསྒྲུབ་པར་མ་བྱས་ན། མགྲོན་དུ་གཉེར་བའི་སེམས་ཅན་གྲངས་ལས་འདས་པ་དེ་དག་ཀུན་བརྫུན་ཆེན་པོའི་སྒོ་ནས་བསླུས་པར་གྱུར་པས་བསླུ་བ་པོ་བདག་གི་འགྲོ་བ་ཅི་འདྲར་འགྱུར་ཏེ་ངན་འགྲོར་འགྲོ་བ་ལས་འོས་མེད་དེ་ཞེས་སམ། ཡང་ན་དབང་བོ་སངས་རྒྱས་བྱང་སེམས་རྣམས་དང་བཅས་པའི་སྐྱེ་བོ་དེ་དག་ཀུན་བརྫུན་ཆེན་པོས་བསླུས་པས་ཞེས་སྦྱར་རོ།།བསླབ་བཏུས་སུ་མདོ་དྲངས་པ་ལས། བློ་གྲོས་རྒྱ་མཚོ་བྱང་ཆུབ་སེམས་དཔའ་གང་མ་བརྒལ་བ་བསྒྲལ་བ་དང་མ་གྲོལ་བ་དགྲོལ་བ་དང་དབུགས་མ་ཕྱིན་པ་དབུགས་དབྱུང་བ་དང་ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་འདའ་བའི་ཕྱིར་སེམས་ཅན་ཐམས་ཅད་དབུགས་ཕྱུང་ལ་མང་དུ་ཐོས་པ་དང་དེ་ལས་གཞན་དགེ་བ་བྱང་ཆུབ་ཀྱི་ཕྱོགས་རྣམས་ཀྱི་བར་ལ་བརྩོན་པར་མི་བྱེད་ན་བྱང་ཆུབ་སེམས་དཔའ་༈་དེ་ནི་ལྷ་དང་བཅས་པའི་འཇིག་རྟེན་པ་སླུ་བ་ཡིན་ནོ་དེ་ལྟ་བུ་དེ་ལ་སྔོན་སངས་རྒྱས་མཐོང་བའི་ལྷ་རྣམས་ཀྱིས་མཐོང་ནས་འཆུ་ཞིང་གཞོག་འཕྱས་བྱེད་ལ་རྣམ་པར་སྨོད་དེ་ཞེས་སོགས་དང༌། སའི་སྙིང་པོའི་མདོ་ལས། དགེ་བའི་ལས་ལམ་བཅུ་པོ་འདི་དག་གིས་སངས་རྒྱས་སུ་འགྱུར་གྱི་གང་གིས་ཇི་སྲིད་འཚོའི་བར་དུ་ཐ་ན་དགེ་བའི་ལས་ཀྱི་ལམ་གཅིག་ཙམ་ཡང་མི་སྲུང་ལ་འོན་ཀྱང་ཚིག་འདི་སྐད་དུ་ང་ནི་ཐེག་པ་ཆེན་པོ་པ་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཚོལ་ལོ་ཞེས་ཟེར་ན་གང་ཐག་དེ་ནི་ཤིན་ཏུ་ཚུལ་འཆོས་པ་བརྫུན་ཆེན་པོ་སྨྲ་བ་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱན་སྔར་འཇིག་རྟེན་ལ་སླུ་བར་བྱེད་པ་སྟེ་དེ་རྨོངས་བཞིན་དུ་འཆི་བའི་དུས་བྱེད་ཅིང་ལོག་པར་ལྟུང་བར་འགྲོའོ་ཞེས་སོ་ཞེས་པ་ལྟར་རོ། །
 
 དེའི་འཐད་པའམ་རྒྱུ་མཚན་ནི། དངོས་པོ་ཆེན་པོ་དང་མང་པོ་ལྟ་ཞོག་ཐ་ན་ཁམས་གཅིག་ལ་སོགས་པའི་དངོས་པོ་ཕལ་བ་ཅུང་ཟད་ལའང་ཡིད་ཀྱིས་འདི་ལ་སྦྱིན་པར་བྱའོ་ཞེས་བསམ་པར་བྱས་ནས་སླར་མི་གང་གིས་སྦྱིན་པར་མི་བྱེད་པ་དེ་ཡང་ཡི་དྭགས་སུ་སྐྱེ་བར་འགྱུར་ལ། ཡང་ཞེས་པའི་སྒྲས་དམ་བཅས་ནས་མི་སྟེར་ན་དམྱལ་བར་སྐྱེའོ་ཞེས་མདོ་ལས་གསུངས་ན། 
 
 དེ་བས་ལྷག་པའི་དངོས་པོ་གཞན་མ་མཆིས་པ་བླ་ན་མེད་པའི་སངས་རྒྱས་ཀྱི་བདེ་བ་དམ་པ་དང་ཞར་ལ་ལྷ་མིའི་བདེ་བ་ལའང་སེམས་ཅན་ཐམས་ཅད་དགོད་དོ་ཞེས་ཚིག་ཙམ་མ་ཡིན་པར་བསམ་པ་ཐག་པ་ནས་གུས་པ་དང་བཅས་པས་སྐད་གསང་མཐོན་པོས་མགྲོན་དུ་གཉེར་ཞིང་བོས་ནས་ཁོས་བླངས་པའི་དོན་དེ་དེ་བཞིན་དུམ་བསྒྲུབས་ནས་འགྲོ་བ་ཐམས་ཅད་བསླུས་པར་བྱས་ན་བདེ་འགྲོ་ཇི་ག་འགྲོ་འགྱུར་རམ་སྟེ་མི་འགྲོ་བར་ངེས་པའོ།།དམ་བཅས་པ་དང་མགྲོན་དུ་གཉེར་ཚུལ་ནི། བདག་གིས་སེམས་ཅན་མ་བསྒྲལ་བ་བསྒྲལ་བར་བགྱིའོ་སོགས་དང༌། བདག་གིས་དེ་རིང་སྐྱོབ་པ་ཐམས་ཅད་ཀྱི། །ཞེས་སོགས་བརྗོད་པ་ལྟ་བུའོ།།དེ་ལྟར་དྲན་པ་ཉེར་གཞག་ལས། ཅུང་ཟད་ཅིག་བསམ་པ་ལས་མ་བྱིན་ན་དེ་ནི་ཡི་དྭགས་ཀྱི་འགྲོ་བར་སྐྱེ་ལ། དམ་བཅས་པ་ལས་མ་བྱིན་ན་སེམས་ཅན་དམྱལ་བར་འགྲོ་བར་འགྱུར་རོ་ཞེས་པ་དང་།འགྲོ་བ་རྣམ་འབྱེད་ཀྱི་མདོ་ལས། མི་གང་འབྲས་ཆན་ཚོད་མའམ། །དེ་བཞིན་རྩ་བ་འབྲས་བུ་དག །ཡིད་ཀྱིས་སྦྱིན་ཞེས་དམ་བཅས་ནས། །འཇུངས་པས་སྦྱིན་པར་མི་བྱེད་ན། །དེ་ནི་ཡི་དྭགས་འཇིག་རྟེན་དང༌། །སྡུག་བསྔལ་མི་ཟད་མྱོང་བར་འགྱུར། །ཞེས་སོ། །བསླབ་བཏུས་ལས་ཀྱང་དྲན་པ་ཉེར་གཞག་གི་ལུང་དེ་དང༌། ཆོས་ཡང་དག་པར་སྡུད་པ་ལས། རིགས་ཀྱི་བུ་བྱང་ཆུབ་སེམས་དཔའ་བདེན་པ་ལྟར་བྱེད་པར་འགྱུར་བར་བྱ་སྟེ། རིགས་ཀྱི་བུ་བདེན་པ་ཡང་དག་པར་བརྗོད་པ་ནི་ཆོས་ཡང་དག་པར་བརྗོད་པའོ། །རིགས་ཀྱི་བུ་དེ་ལ་བདེན་པ་གང་ཞེ་ན། གང་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་སེམས་དེ་སྲོག་གི་ཕྱིར་ཡང་མི་གཏོང་ཞིང་སེམས་ཅན་རྣམས་ལ་ཡང་ལོག་པར་མི་བྱེད་པ་འདི་ནི་བྱང་ཆུབ་སེམས་དཔའི་བདེན་པའོ།།གང་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལ་སེམས་དེ་ཕྱིས་ཡོངས་སུ་གཏོང་ཞིང་སེམས་ཅན་རྣམས་ལའང་ལོག་པར་བྱེད་པ་འདི་ནི་བྱང་ཆུབ་སེམས་དཔའི་བརྫུན་དུ་སྨྲ་བ་ཐ་མ་ཡིན་ནོ། །ཞེས་དང༌། བློ་གྲོས་རྒྱ་མཚོས་ཞུས་པ་ལས་ཀྱང༌། བློ་གྲོས་རྒྱ་མཚོ་འདི་ལྟ་སྟེ་དཔེར་ན་རྒྱལ་པོའམ་རྒྱལ་པོའི་བློན་པོ་ཆེན་པོས་གྲོང་ཁྱེར་གྱི་སྐྱེ་བོ་ཐམས་ཅད་ལ་སང་ཟན་བྱིན་ནོ་ཞེས་མགྲོན་དུ་བོས་ནས་ཡལ་བར་དོར་ཏེ་བཟའ་བ་དང་བཏུང་བ་མི་སྦྱར་ན་དེས་སྐྱེ་བོའི་ཚོགས་དེ་དག་ཐམས་ཅད་བསླུས་པ་ཡིན་ཏེ་ཞེས་སོགས་དྲངས་ནས་ཁས་བླངས་པ་ལས་ཉམས་པའི་ཉེས་པ་རྒྱ་ཆེར་བསྟན་ཏོ།།
 
 དོན་དེ་ལ་འགལ་བ་སྤོང་བ་ནི། འོ་ན་འཕགས་པ་ཤཱ་རིའི་བུ་སྔོན་རྒྱལ་པོ་ཟླ་འོད་དུ་གྱུར་ཚེ་བྱང་ཆུབ་ཏུ་སེམས་བསྐྱེད་ནས་སྤྱོད་པ་ལ་སློབ་པ་ན་སངས་རྒྱས་སྟོང་ཕྲག་བཅུ་ལ་བསྙེན་བཀུར་བྱས་ནས་སེམས་ཅན་གྱི་དོན་མཛད་ཚེ་བདུད་སྡིག་ཅན་བྲམ་ཟེར་སྤྲུལ་ནས་ལག་པ་གཡས་པ་བསླངས་པ་ན་གཡས་པ་བཅད་ནས་གཡོན་པས་བྱིན་པ་ལ་མ་མགུ་ནས་གཡོན་པ་མི་གཙང་བས་བྱིན་པ་མི་ལེན་ཞེས་ཁྲོས་ནས་བསྐྱུར་བ་ལ་སྐྱོ་ནས་སེམས་ཅན་མགུ་བར་བྱེད་མི་ནུས་སོ་སྙམ་ནས་བྱང་ཆུབ་ཀྱི་སེམས་བཏང་ཡང་ཕྱིས་དགྲ་བཅོམ་ཐོབ་པ་དང༌། གསེར་མདོག་གི་སྔོན་གྱི་སྦྱོར་བ་ལས་བྱང་སེམས་བསྐལ་པ་བཞི་བཅུར་སྤྱད་པ་སྤྱོད་པ་ཞིག་བྱང་ཆུབ་ཀྱི་སེམས་བཏང་མ་ཐག་ཏུ་རང་རྒྱལ་དུ་གྱུར་པར་གསུངས་པ་དང་འགལ་ལོ་ཞེ་ན།ཤཱ་རིའི་བུ་སོགས་མི་གང་བྱང་ཆུབ་ཀྱི་སེམས་བཏང་ཡང་དེ་དག་ཐར་པ་ཐོབ་པར་མཛད་པ་དེ་ལྟ་བུ་ནི་ལས་ཀྱི་ཚུལ་དེ་སོ་སྐྱེ་ཕལ་བས་བསམ་གྱིས་མི་ཁྱབ་པའམ་རྟོགས་པར་མི་ནུས་པའི་ཡུལ་ཁོ་ན་སྟེ། དེ་འདྲའི་ལས་ཀྱི་ཚུལ་ཕྲ་ཞིང་ཕྲ་བ་སྣ་ཚོགས་པ་ནི་ཐམས་ཅད་མཁྱེན་པའི་ཡེ་ཤེས་ཁོ་ནས་སམ་ཉག་གཅིག་གིས་མཁྱེན་གྱི་བློ་གྲོས་དམན་པ་གཞན་གྱིས་བསམ་པར་མི་ནུས་ཤིང་བསམ་ན་མགོ་མྱོས་མྱོས་པོར་འགྱུར་བས་སོ། །དེ་ནི་དཀོན་བརྩེགས་ལས། གང་ལས་འདིའི་བློ་ནི་ནུས་པ་མེད་པ་དེ་ལ་དེ་བཞིན་གཤེགས་པ་ཉིད་ཚད་མར་།གྱུར་པ་དེ་བཞིན་གཤེགས་པ་ཉིད་མཁྱེན་གྱི་ངས་ནི་མི་ཤེས་སོ་ཞེས་གསུངས་པ་ལྟར་རོ།།རྣམ་བཤད་དུ། ངས་ནི་འདི་ཡི་ཐར་པ་ཡི། །ས་བོན་ཤིན་ཏུ་ཕྲ་བ་ཡང་། །ས་ཡི་ཁོང་ན་ཡོད་པའི་གསེར། །བག་ལ་ཉལ་བ་བཞིན་དུ་གཟིགས། །ཞེས་པ་འདིར་དྲངས་ལ། ས་བཟང་པས།རྨ་བྱའི་མདོངས་ནི་གཅིག་པུ་ལ། །ཞེས་སོགས་འདིར་དྲངས་ནས་བཤད་དོ། །ཐམས་ཅད་མཁྱེན་ཟ་། པས་མཁྱེན་གྱི་བདག་ཅག་གིས་མི་ཤེས་སོ་ཞེས་པ་རྣམ་སྣང་དང་རྣམ་བཤད་ཀྱི་བཞེད་པ་ཡིན་ལ། འདི་རྩ་ཚིག་དང་མཐུན་ཞིང་འགྲེལ་པ་ཕལ་ཆེ་བར་ཡང་དེ་ལྟར་རོ། །འགྲེལ་ཆེན་དུ་བྱང་ཆུབ་ཀྱི་སེམས་བཏང་ཡང་ཐར་པའི་སེམས་མ་བཏང་བས་ཐར་བ་ཐོབ་པར་བཤད་པ་ལ་ཉེས་པ་མེད་གསུངས་ཤིང༌།དགེ་ལྷ་བཏང་དུ་ཟིན་ཡང་ཕྱིས་བླངས་ཞེས་བཞེད་དོ།།བི་བྷཱུ་ཏིས་ཀུན་རྫོབ་བྱང་སེམས་བཏང་ཡང་དོན་དམ་བྱང་སེམས་མ་བཏང་ཞེས་འཆད་ལ། རྒྱལ་སྲས་ཐོགས་མེད་པས་འདི་འཐད་སྙམ་འོན་ཀྱང་བསམ་གྱིས་མི་ཁྱབ་པ་བསམ་པས་ངལ་བས་ཅི་ཞིག་བྱ་ཞེས་ཀྱང་གསུངས་སོ། །འགའ་ཞིག་སེམས་བསྐྱེད་བཏང་བ་མེད་ཅེས་ཟེར་བ་ནི། སེམས་བཏང་ཡང་། ཞེས་པ་དང་འགལ་བར་བཤད་དོ།།
 
 དེ་བཏང་ན་གཞན་དོན་ལས་ཉམས་པས་ལྟུང་བ་ལྕི་བ་ནི། སེམས་བསྐྱེད་བཏང་བ་དེ་ནི་བྱང་ཆུབ་སེམས་དཔའ་རྣམས་ལ་ལྟུང་བའི་གནས་ཐམས་ཅད་ཀྱི་ནང་ནས་ཤིན་ཏུ་ལྕི་བ་སྟེ། གང་གི་ཕྱིར་ན་འདི་ལྟར་ལྟུང་བ་དེ་ནི་བྱུང་བར་གྱུར་ན་གཞན་དོན་དོན་གཉེར་གྱི་བསམ་པ་ཉམས་པས་སྤྱོད་པའི་སྒོ་ནས་སེམས་ཅན་མ་ལུས་པ་ཀུན་གྱི་དོན་སྒྲུབ་པ་ལ་མཐུ་དང་ནུས་པ་ཐམས་ཅད་ཤིན་ཏུ་དམན་པར་འགྱུར་ཏེ་སྤྱོད་པའི་རྟེན་སེམས་བསྐྱེད་ཉམས་པ་དེའི་ཕྱིར་རོ། །འདིས་སེམས་ཅན་གདོན་པར་དམ་བཅས་པ་ལས་སེམས་བསྐྱེད་ཉམས་པས་སེམས་ཅན་ཀུན་གྱི་དོན་སྒྲུབ་པ་བཅོམ་པར་བྱས་ལ་དེའི་རྒྱུ་མཚན་གྱིས་ལྟུང་བའི་ནང་ནས་ལྕི་བ་ཡིན་པར་བསྟན་ལ། དེ་ལྟར་སྡུད་པ་ལས་ཀྱང་། གལ་ཏེ་བསྐལ་བ་བྱེ་བར་དགེ་བའི་ལས་ལམ་བཅུ། །སྤྱོད་ཀྱང་རང་རྒྱལ་དགྲ་བཅོམ་ཉིད་ལ་འདོད་བསྐྱེད་ན། །དེ་ཚེ་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། །སེམས་བསྐྱེད་དེ་ནི་ཕས་ཕམ་བས་ཀྱང་ཤིན་ཏུ་ལྕི། །ཞེས་གསུངས་ལ། ཐབས་ལ་མཁས་པའི་མདོ་ལས་ཀྱང་སེམས་བསྐྱེད་གཏོང་བ་རྩ་བའི་ལྟུང་བ་ཤིན་ཏུ་ལྕི་བ་ཉིད་དུ་བསྟན་ཏོ། །དེ་ཡང་བྱང་སྡོམ་ལྡན་པས་སྨོན་སེམས་བཏང་ན་སྨོན་སེམས་འདོར་བའི་རྩ་ལྟུང་དང༌། བྱང་གོམ་མ་བླངས་བས་སྨོན་སེམས་ཉམས་ན་སོ་ཐར་གྱི་ཕམ་པ་ལས་ཀྱང་སྡིག་པ་ལྕི་བར་བསྟན་ཏོ། །ཕས་ཕམ་པའི་ལྟུང་བ་བྱུང་ཡང་སེམས་བསྐྱེད་མ་བཏང་ན་སེམས་ཅན་གྱི་དོན་བྱེད་པ་ལས་ཉམས་པར་མི་འགྱུར་ལ། སེམས་བསྐྱེད་བཏང་བས་དེ་ལས་ཉམས་པས་ལྟུང་བ་ལྕི་བར་བསྟན་ཞེས་རྣམ་བཤད་ལས་སོ།།
 
 བྱང་སེམས་ཀྱི་དགེ་བ་ལ་བར་ཆད་བྱས་པའང་སྔ་མ་ལྟར་ཉེས་པ་ཆེ་བ་ནི། དེ་ལྟར་བྱང་ཆུབ་ཀྱི་སེམས་བཏང་ན་རང་ལ་ལྟུང་བ་ལྕི་བ་ཡིན་པར་མ་ཟད་གང་སེམས་ཅན་གཞན་འགའ་ཞིག་གིས་ཡུན་རིང་པོར་ལྟ་ཞོག་སྐད་ཅིག་གམ་ཡུད་ཙམ་གཅིག་གི་ཡུན་ཚད་ཙམ་དུ་ཡང་བྱང་ཆུབ་སེམས་དཔའ་འདིའི་གཞན་ལ་ཕན་པ་སྒྲུབ་པའི་བསོད་ནམས་དགེ་བའི་བར་ཆད་དང་གེགས་བྱེད་པར་གྱུར་ན། གེགས་བྱེད་ཡུལ་གྱི་བྱང་ཆུབ་སེམས་དཔའ་དེ་སེམས་ཅན་ཐམས་ཅད་ཀྱི་དོན་སྒྲུབ་པལ་ནུས་པ་ཉམས་ཤིང་དམན་པར་གྱུར་ལ་དེས་ཀྱང་སེམས་ཅན་ཀུན་གྱི་དོན་བཅོམ་པས་དེ་ལྟ་བུའི་ལས་བྱས་པས་ན་གེགས་བྱེད་པའི་སེམས་ཅན་དེ་ཡི་ངན་འགྲོ་དམྱལ་སོགས་སུ་སྐྱེ་བ་ལེན་པའི་གྲངས་མུ་མཐའ་མེད་པ་སྟེ་མཐར་ཐུག་པ་མེད་པར་འགྱུར་ཏེ།
 
 རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས་འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལས་འཛམ་བུའི་གླིང་བའི་སེམས་ཅན་ཐམས་ཅད་ཀྱི་སྲོག་བཅད་དམ་དེ་དག་གི་བདོག་པ་ཐམས་ཅད་ཕྲོགས་པ་བས། འཇམ་དཔལ་རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་བྱང་ཆུབ་སེམས་དཔའ་དགེ་བའི་རྩ་བ་གཅིག་གི་སེམས་བསྐྱེད་པ། ཐ་ན་དུད་འགྲོའི་སྐྱེ་གནས་སུ་སོང་བ་ལ་ཟན་ཆངས་ཅིག་སྦྱིན་པ་དང་ལྡན་པའི་དགེ་བའི་རྩ་བའི་བར་ཆད་བྱས་ནས་དེ་དེ་བས་ཆེས་སྡིག་པ་གྲངས་མེད་བསྐྱེད་དོ། །དེ་ཅིའི་ཕྱིར་ཞེ་ན། སངས་རྒྱས་འབྱུང་བ་སྐྱེད་པའི་དགེ་བའི་རྩ་བའི་བར་ཆད་བྱེད་པར་གནས་པའི་ཕྱིར་རོ། །ཞེས་སོ། །དེ་བཞིན་དུ།ངེས་པ་དང་མ་ངེས་པར་འགྲོ་བ་ཕྱག་རྒྱ་ལ་འཇུག་པའི་མདོར། ཕྱོགས་བཅུའི་རྡུལ་སྙེད་ཀྱི་སེམས་ཅན་རང་སངས་རྒྱས་ལ་བཀོད་པ་བས་བྱང་ཆུབ་སེམས་དཔའི་དགེ་རྩ་གཅིག་ཙམ་འཕེལ་བར་བྱས་པའང་བསོད་ནམས་ཆེས་ཆེ་བའི་ཚུལ་མང་དུ་གསུངས་སོ། །དེས་ན་བྱང་སེམས་གར་ཡོད་མི་ཤེས་ཤིང་ཉེས་པ་འདི་ཡང་འབྱུང་ཉེ་བས་གནས་འདི་ལ་གཟབ་པར་བྱ་ལ། འདི་བསྲུང་ནུས་ན་གང་ཟག་ལ་བརྟེན་པའི་ཉེས་པའི་སྒོ་མང་པོ་ཁེགས་པར་ཡང་གསུངས་སོ། །དེའི་འཐད་པ་སྟོན་པ་ནི། དེ་ངན་འགྲོ་མུ་མཐའ་མེད་པར་འགྱུར་བ་ཅིའི་ཕྱིར་སྙམ་ན། དེའི་རྒྱུ་མཚན་ནི་འདི་ལྟར་སེམས་ཅན་མཐའ་ཡས་པ་ལྟ་ཞོག་སེམས་ཅན་གཅིག་གི་ཕན་པ་དང་བདེ་བ་ཆུང་ངུ་ཙམ་ཡང་བཤིག་པའམ་བཅོམ་ན་གཞིག་པ་པོ་བདག་ཉིད་དམ་དེ་ཉིད་བདེ་འགྲོ་མཐོ་རིས་ལས་ཉམས་པར་འགྱུར་ན། བྱང་སེམས་ཀྱི་དགེ་བ་ལ་བར་ཆད་བྱས་ནས་ནམ་མཁའི་ཁམས་མ་ལུས་པའི་མཐའ་ཀླས་པའམ་མཐས་ཁྱབ་པའི་ལུས་ཅན་སེམས་ཅན་ཐམས་ཅད་ཀྱི་བླ་ན་མེད་པའི་བདེ་བ་ཆེན་པོའི་རྒྱུ་༌༌བཤིག་པར་བྱས་ན་བདེ་འགྲོ་ཐོབ་པ་ལས་ཉམས་ནས་ངན་འགྲོ་མུ་མཐའ་མེད་པར་སྐྱེ་བ་ལྟ་སྨོས་ཀྱང་ཅི་དགོས་ཞེས་པའོ། །ཡང་སེམས་ཅན་གཅིག་གི་སྲོག་གནས་པའི་བདེ་བ་བཤིག་ན་ཞེས་ཀྱང་གསུངས་སོ༑།གཞན་སེམས་བསྐྱེད་ལས་བཟློག་སྟེ་ཐེག་དམན་དུ་སེམས་བསྐྱེད་དུ་བཅུག་ནའང་རྩ་ལྟུངདུ་འགྱུར་བས་འདི་དང་འདྲ་བར་རྣམ་བཤད་ལས་གསུངས་སོ། །འགའ་ཞིག་ཏུ་ཚིགས་བཅད་སྔ་མ་ལུང་གིས་སྒྲུབ་པ་དང་འདི་རིགས་པས་སྒྲུབ་པ་ཡིན་པར་བཤད་ལ། འགྲེལ་ཆེན་དུ་གོང་གི་ལུང་འདིར་འདྲེན་པར་མཛད་དོ།།འོ་ན་བྱང་སེམས་ལ་མགོ་དང་ལུས་སློང་བ་སོགས་བྱས་ན་དེའི་དགེ་བ་རྒྱུན་ལྡན་གྱི་བར་ཆད་བྱས་པའི་ཕྱིར་སློང་བ་པོ་དེའི་ངན་འགྲོ་མུ་མཐའ་མེད་པར་འགྱུར་རོ་ཞེ་ན། དེ་ནི་དགེ་བའི་མཐུན་རྐྱེན་ཡིན་ཏེ།བལ་གླང་གླང་པོ་ཆེས་བརྡེག་པ་བོང་བུས་བཟོད་མི་ནུས་པ་ལྟར་བྱང་སེམས་ཆེན་པོ་མ་ཡིན་པས་དེ་ལ་ཉམ་ང་བར་བྱས་ཏེ་སློང་མི་ནུས་པའི་ཕྱིར་དེ་ནི་བྱང་སེམས་ཀྱི་ཐབས་མཁས་སུ་དྲི་མ་མེད་པར་གྲགས་པས་བསྟན་པ་ལས་བཤད་དོ་ཞེས་བུ་སྟོན་གསུང་ངོ༌། །
 
 ས་ཐོབ་པ་ལ་རང་དུ་ཐོགས་པ་ནི། ལྟུང་བ་བྱུང་ཡང་དེ་བཤགས་ནས་སེམས་བསྐྱེད་པས་ཆོག་གོ་སྙམ་ན། གོང་དུ་བཤད་པ་དེ་ལྟར་སྨོན་སེམས་བཏང་བའི་ལྟུང་བ་སྟོབས་ལྡན་འབྱུང་བ་དང་སླར་ཡང་བྱང་ཆུབ་ཀྱི་སེམས་སྟོབས་དང་ལྡན་པ་བླངས་པ་དག་འཁོར་བར་འཁོར་བ་ན་དེ་གཉིས་རེས་མོས་ཀྱིས་འདྲེས་མར་བྱུང་བའམ་སྤེལ་མར་བྱུང་ན་དེ་ལྟ་བུའི་སྟོབས་ལྡན་གྱི་ལས་དེ་གཉིས་ཀྱི་འབྲས་བུའང་རིམ་པར་ངན་སོང་དང་མཐོ་རིས་སུ་སྐྱེ་བ་བརྒྱུད་མ་བླངས་ནས་རེ་མོས་ཀྱིས་འདྲེ་བར་བྱེད་ན་རབ་དགའ་ལ་སོགས་པའི་ས་ཐོབ་པ་ལ་ཡུན་རིང་དུ་ཐོགས་ཞེས་དངོས་སུ་བསྟན་ནས་ཤུགས་ལ་སངས་རྒྱས་ཐོབ་པ་ལ་དེ་བས་ཀྱང་ཡུན་རིང་དུ་ཐོགས་པ་སྨོས་ཅི་དགོས་པར་བསྟན་ཏོ། །ས་ཐོབ་པ་ལའང་ཞེས་ལ་སྒྲ་ཡོད་ལ་དེས་སངས་རྒྱས་ཐོབ་དཀའ་བའང་སྡུད་ཅེས་འཆད་པ་ཡོད་སྙམ། འདི་མི་གཉིས་ཀྱི་འདོ་ལི་འདྲེན་པ་ན་གཅིག་གིས་མདུན་དུ་འཐེན་གཅིག་གིས་རྒྱབ་ཏུ་འཐེན་པས་འགྲོ་སར་ཕྱིན་མི་ནུས་པ་དེ་བཞིན་ཡིན་པར་རྣལ་འབྱོར་ཟླ་བ་གསུང་ངོ༌། །དེས་ན་སྲོག་ལ་བབས་ཀྱང་སེམས་བསྐྱེད་མི་ཉམས་པའི་ཐབས་ལ་བརྩོན་པར་བྱའོ།། ལྟུང་བ་གཞན་བྱུང་ཡང་བྱང་ཆུབ་ཀྱི་སེམས་མ་ཉམས་ན་ངན་འགྲོར་མི་འགྲོ་ཡང་ས་ཐོབ་པ་ལ་ཐག་བསྲིངས་པར་འགྱུར་བ་དེ་དང་འདྲའོ། །འགའ་ཞིག་ཏུ་འདི་ཡན་སྨོན་སེམས་ལས་འདས་པའི་ཉེས་པ་དང་འདི་ནས་འཇུག་སེམས་ལས་འདས་པའི་ཉེས་པ་ཞེས་འཆད་ལ། ས་བཅད་འདིར་ཡང་འདི་ཡན་ལ་བསམ་པ་སེམས་བསྐྱེད་མི་ཉམས་པར་བསྲུང་བ་ཞེས་གསུངས་ལ་དེའི་དོན་ཡང་དེ་བསྲུང་བ་གཙོ་བོར་བསྟན་པའི་དོན་ཡིན་གྱི་སེམས་བསྐྱེད་རྐྱང་པ་མིན་ཏེ་གོང་འོག་འདི་དག་གིས་སྔར་གྱི་དམ་བཅའ་མི་ཉམས་པར་བསྲུང་དགོས་པར་བསྟན་པ་ཡིན་ལ་དེ་ནི་སེམས་བསྐྱེད་དུ་མ་ཟད་བསླབ་པ་བསྒྲུབ་པར་ཡང་དམ་བཅས་༈༣་པས་སོ།།
 
 གཉིས་པ་སྦྱོར་བ་བརྩོན་འགྲུས་མི་ཉམས་པར་བསྲུང་བ་ནི།དེ་ལྟས་ཇི་ལྟར་སོགས་ཏེ།དེ་ལ། དམ་བཅའ་བཞིན་མ་བསྒྲུབས་ན་ངན་འགྲོར་བརྒྱུད་དགོས་པ་ནི། དེ་ལྟར་ན་ད་ཇི་ལྟར་བྱ་བར་འོས་སྙམ་ན།དམ་བཅའ་བཞིན་དུ་ཉམས་སུ་མ་བླངས་པ་ལ་ཉེས་དམིགས་ཆེ་བ་དེ་ལྟས་ཏེ་དེའི་ཕྱིར་རམ་དེ་ལྟ་བས་ན་སེམས་བསྐྱེད་པའི་དུས་སུ་སེམས་ཅན་ཐམས་ཅད་གདོན་པར་བྱའོ་ཞེས་ཇི་ལྟར་དམ་བཅས་པ་བཞིན་དུ་གཞན་དོན་དུ་བྱང་ཆུབ་ཆེན་པོ་སྒྲུབ་པའི་རྒྱུར་གྱུར་པའི་བསླབ་བྱ་རྒྱ་ཆེན་པོ་རྣམས་ལ་བདག་གིས་གུས་པས་དང་དུ་ལེན་པ་དང་བསྟན་པའི་དོན་རྗེས་སུ་སྒྲུབ་པར་བྱེད་པའི་བག་ཡོད་པའི་སྒོ་ནས་བརྩོན་པས་བསྒྲུབ་པར་བྱ་དགོས་ཏེ། སེམས་བསྐྱེད་དང་སྡོམ་པ་བླངས་པའི་དུས་དེང་ནས་དམ་བཅས་པའི་དོན་བསླབ་པ་ཉམས་སུ་ལེན་པ་ལ་གཡེལ་བ་མེད་པར་ནན་ཏན་གྱིས་བརྩོན་པར་མ་བྱས་པས་ཉམས་པར་གྱུར་ན་ཉེས་ལྟུང་སྟོབས་ལྡན་གྱི་དབང་ལས་ཕྱིས་འོག་ངན་སོང་ནས་འོག་ངན་སོང་དག་ཏུ་སྐྱེ་བ་བརྒྱུད་མར་བླངས་ནས་འགྲོ་ཞིང་སྡུག་བསྔལ་ཡང་རྒྱུན་ཆད་པ་མེད་པར་མྱོང་བར་འགྱུར་རོ།།འགྲེལ་པ་འགའ་ཞིག་ཏུ་འདིའི་ཚིག་རྐང་སྔ་མ་གཉིས་བསམ་པ་སེམས་བསྐྱེད་མི་ཉམས་པར་སྲུང་བའི་དོན་བསྡུར་མཛད་དེ་སྔ་མ་ལ་ཡར་སྦྱར་རོ།།ས
 
 ངས་རྒྱས་རྣམས་ཀྱིས་ཀྱང་སྐྱོབ་དཀའ་བ་ནི། ངན་འགྲོར་ལྟུང་ཡང་སངས་རྒྱས་མང་དུ་འབྱོན་པས་སྡིག་སྡུག་ཅན་ཐུགས་རྗེས་འཛིན་པས་ཉེས་པ་ལས་སྐྱོབ་ཅིང་ངན་སོང་ལས་གདོན་ནོ་སྙམ་ན།སེམས་ཅན་ཐམས་ཅད་ལ་ཕན་པ་དང་བདེ་བ་ཁོ་ན་སྒྲུབ་པར་མཛད་པའི་སངས་རྒྱས་གྲངས་མེད་ཚད་མེད་སྔར་ཡང་བྱོན་ནས་འདས་ཟིན་པར་གྱུར་ཀྱང་བདག་ནི་བག་མེད་པར་གྱུར་པའི་དབང་གིས་རང་གི་རྒྱུད་ཀྱི་བསླབ་པ་ཉམས་པར་བྱས་པ་སོགས་ཉེས་པར་སྤྱོད་པ་མང་དུ་སྤྱད་པས་འགྲོ་བའི་ལུས་སེམས་ཀྱི་ནད་གསོ་བའི་སྨན་པ་ཆེན་པོ་སངས་རྒྱས་གྲངས་མེད་པ་དེའི་གསོ་ཞིང་ཕན་གདགས་བྱ་བའི་སྤྱོད་ཡུལ་དུ་མ་གྱུར་ཏོ་ཞེས་ཏེ་དཔེར་ན་གསོར་མི་རུང་བའི་ནད་པ་སྨན་པས་གསོ་ཐབས་མེད་པ་དང་ས་བོན་མེས་ཚིག་པ་ལ་ལྷས་ཆར་ཕབས་ཀྱང་མྱུ་གུ་སྐྱེ་མི་རུང་བ་བཞིན་ཏེ། །རྒྱུན་ལས། ལྷའི་རྒྱལ་པོས་ཆར་ཕབ་ཀྱང་། །ས་བོན་མི་རུང་མི་འཁྲུངས་ལྟར། །སངས་རྒྱས་རྣམས་ནི་བྱོན་གྱུར་ཀྱང་། །སྐལ་བ་མེད་པས་བཟང་མི་མྱོང་། །ཞེས་སོ། །དེ་ལས་གཞན་དུ་གདུལ་བྱ་རྒྱུད་དག་པ་ནི་སངས་རྒྱས་དང་ཕྲད་པ་དོན་ཆེ་སྟེ། མདོ་ལས། ཇི་ལྟར་ཉི་མ་ཤར་བ་ན། །ཡོངས་སྨིན་པད་མ་ཁ་འབྱེད་ལྟར། དེ་བཞིན་དེ་བཞིན་གཤེགས་བྱོན་ཡང་། །བསམ་པ་ཡོངས་སྨིན་ཁོ་ན་སྦྱོང་། །ཞེས་གསུངས།སྔར་དེ་ལྟར་གྱུར་ཀྱང་ཕྱིས་སྐྱོབ་བོ་སྙམ་ན། སྔར་གསོ་བའི་ཡུལ་དུ་མ་གྱུར་པར་མ་ཟད་
 
 ད་དུང་དུ་ཡང་སྔར་གྱི་དེ་བཞིན་དུ་བདག་གིས་བསྒྲུབ་བྱ་བསླབ་པ་ལ་མི་བརྩོན་པར་སྤྱོད་པ་བག་མེད་པར་བསླབ་སྡོམ་ལྷོད་པར་བྱེད་ཅིང་མི་དགེ་བ་ལས་ལྡོག་པར་མི་བྱེད་ན་ཡང་དང་ཡང་དུའང་དེ་བཞིན་གསོ་བའི་སྤྱོད་ཡུལ་དུ་མི་འགྱུར་ཞིང་འོག་ནས་འོག་ཏུ་ཡང་ལྷུང་ནས་སྡུག་བསྔལ་ཆུའི་གཉེར་མ་ལྟར་གཅིག་རྗེས་སུ་གཅིག་བརྒྱུད་དེ་མྱོང་དགོས་པར་འགྱུར་ཏེ། དེའང་ཕལ་ཆེར་ངན་འགྲོར་སྐྱེས་ནས་སྡུག་བསྔལ་དཔག་མེད་མྱོང་བ་ཤས་ཆེ་ལ་དེས་བདེ་འགྲོར་སྐྱེས་ཀྱང་ནད་ཀྱི་རྣམ་གྲངས་མང་པོ་དང་དུས་མིན་དུ་འཆི་བའམ་ཐག་པ་སོགས་ཀྱིས་འཆིང་བ་དང་རལ་གྲི་སོགས་ཀྱིས་ཡན་ལག་བཅད་པ་དང་སོག་ལེ་ལ་སོགས་པས་ལུས་གཤག་པ་དང་གསོད་པ་དང་བརྡེག་པ་སོགས་ཀྱི་སྡུག་བསྔལ་མང་པོ་མྱོང་བར་འགྱུར་ཞེས་སམ་ཡང་ན་ངན་སོང་ཉིད་དུ་ནད་དང་འཆིང་བ་དང་གཅོད་པ་སོགས་མྱོང་ཞེས་སྦྱར་རོ། །འདི་དག་ལ་སྦྱོར་བ་བརྩོན་འགྲུས་ལ་བག་བྱ་བའམ་སྦྱོར་བ་བསླབ་པ་ལ་བག་བྱ་བ་གང་བྱས་ཀྱང་འདྲ་སྟེ་བརྩོན་འགྲུས་ལ་བརྟེན་ནས་བསླབ་པ་ཐམས་ཅད་སྒྲུབ་དགོས་པས་སོ། །བསླབ་བཏུས་ལས་ཀྱང་། བསླབ་པ་ལ་བརྩོན་པ་ནི་འབྲས་བུ་ཤིནཏུ་ཆེ་བའི་ཕྱིར་རོ།།རབ་ཏུ་ཞི་བ་རྣམ་པར་ངེས་པའི་ཆོ་འཕྲུལ་གྱི་མདོ་ལས། འཇམ་དཔལ་གང་གིས་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་རྣམས་ལས་སངས་རྒྱས་རེ་རེ་ལ་ཡང་གངགཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་ནོར་བུ་རིན་པོ་ཆེ་དབང་གི་རྒྱལ་པོས་རབ་ཏུ་བཀང་སྟེ་དབུལ་བ་ཕུལ་བ་དེ་ལྟར་འབུལ་བས་གང་གཱའི་ཀླུང་གི་བྱེ་མ་སྙེད་ཀྱི་བསྐལ་པར་འབུལ་བ་ཕུལ་བ་བས།་འཇམ་དཔལ་བྱང་ཆུབ་སེམས་དཔའ་གཞན་གང་གིས་རྣམ་པ་འདི་ལྟ་བུའི་ཆོས་འདི་ཐོས་ནས་ཕྱོགས་གཅིག་ཏུ་སོང་སྟེ་འདི་ལྟར་སེམས་ཀྱི་མངོན་པར་རྟོག་ཅིང་འདི་ལྟ་བུའི་ཆོས་ལ་བསླབ་པར་བྱའོ་ཞེས་སློབ་པར་འདོད་ན་དེས་མ་བསླབས་སུ་ཟིན་ཀྱང་བསོད་ནམས་ཆེས་མང་དུ་བསྐྱེད་དེ་ཞེས་སོགས་དྲངས་ནས། བསླབ་པ་ལ་བརྩོན་པའི་སྒོ་ནས་སྤྲོ་བ་བསྐྱེད་པ་དང༌། ཕན་ཡོན་མཐོང་བའི་བྱང་ཆུབ་སེམས་དཔས་བསླབ་པ་ལ་བརྩོན་པ་ལས་ཕྱིར་མི་ལྡོག་པར་བྱ་དགོས་པའི་ཚུལ་དང་།ཡང་ཟླ་བ་སྒྲོན་མེའི་མདོ་ལས། བསྐལ་པ་བྱེ་བ་གང་གཱའི་བྱེ་སྙེད་དུ། །སངས་རྒྱས་དག་ནི་བྱེ་བ་ཁྲག་ཁྲིག་ལ། །གདུགས་དང་བ་དན་མར་མེའི་ཕྲེང་བ་དང༌། །ཟས་དང་སྐོམ་གྱིས་དད་སེམས་མཆོད་བྱས་པས། །གང་གིས་དམ་པའི་ཆོས་འདི་འཇིག་པའི་ཚེ། །བདེ་བར་གཤེགས་པའི་བསྟན་པ་འགག་པ་ན། །ཉིན་ཞག་དུས་ནི་བསླབ་པ་གཅིག་གཟུང་བ། །དེ་བས་བསོད་ནམས་འདི་ནི་ཁྱད་པར་འཕགས། ཞེས་གསུངས་ཏེ་དེ་བས་ན་བསླབ་པ་ལ་གུས་པར་བྱའོ། །ཞེས་སྤྱིར་བསླབ་པ་ལ་བརྩོན་པ་ཕན་ཡོན་ཆེ་བར་མ་ཟད་ད་ལྟ་སྙིགས་མའི་དུས་སུ་བསླབ་པ་ལ་གུས་ཤིང་བརྩོན་པ་དེ་བས་ཀྱང་ཕན་ཡོན་ཤིན་ཏུ་ཆེའོ་ཞེས་བསླབ་ལ་སྲུང་འདོད་བསྐྱེད་ནས་སྦྱོར་བ་བསླབ་པ་ལ་བག་བྱ་ཚུལ་འ་རྒྱས་པར་བསྟན་བབ་ཏོ༑༑རྟེན་དལ་འབྱོར་ལ་བསམ་སྟེ་བག་ཡོད་པར་བྱ་བ།གཉིས་པ་རྟེན་དལ་འབྱོར་ལ་བསམ་སྟེ་བག་བྱ་བ་ལ་གསུམ། དལ་འབྱོར་རྙེད་དཀའི་ཚུལ་ལ་བསམ་སྟེ་བག་བྱ་བ། ངན་སོང་ལས་ཐར་དཀའ་བ་ལ་བསམ་སྟེ་བག་བྱ་བ། དལ་འབྱོར་ཐོབ་དུས་དགེ་བ་ལ་འབད་དགོས་པར་བསྟན་པའོ།།
 
 དང་པོ་ནི། དེ་བཞིན་གཤེགས་པ་སོགས་ཏེ། །དེ་ལ། དལ་འབྱོར་ཐོབ་དཀའ་ཚུལ་ནི། ཕྱིས་དལ་འབྱོར་ཐོབ་དུས་དགེ་བའི་ཆོས་ལ་འབད་སྙམ་ན། གཞན་འབྱོར་ལྔའི་ནང་ནས་དེ་བཞིན་གཤེགས་པ་འཇིག་རྟེན་དུ་འབྱུང་བ་ནི་ཨུ་དུགླུ་རའི་མེ་ཏོག་བཞིན་དུ་དཀོན་པར་མདོ་བཏུས་ལས་རྒྱས་པར་གསུངས་པ་ལྟར་ཡིན་ལ། དེས་མཚོན་ནས་གཞན་འབྱོར་གཞན་བཞི་རྙེད་དཀའ་བ་ཡང་། དང་ཞེས་པའི་སྒྲས་བསྡུས་ཏེ་བསྟན་པ་དང༌། དེ་བཞིན་དུ་རང་འབྱོར་ལྔ་ལས་བསྟན་པ་དམ་པའི་ཆོས་སྡེ་སྣོད་གསུམ་ལ་དད་པ་དང༌། མི་ཁོམ་པ་བརྒྱད་སྤངས་ཏེ་ཡུལ་དབུས་སུ་མི་ལུས་ཐོབ་པ་དང༌། དབང་པོ་ཚང་ཞིང་ལས་མཐའ་མ་ལོག་པའི་སྒོ་ནས་ལུས་དང་སེམས་ལས་སུ་རུང་བས་དགེ་བའི་ཕྱོགས་ལ་བཀོལ་ཏེ་དེར་གོམས་སུ་རུང་བའི་རང་འབྱོར་ལྔ་སྟེ། དེ་ལྟའི་དལ་འབྱོར་གྱི་ཆོས་ཕུན་སུམ་ཚོགས་པ་ཚང་བ་དེ་ལྟ་བུའི་འདུ་འཕྲོད་ནི་དཀོན་པ་སྟེ་ཤིན་ཏུ་རྙེད་དཀའ་བ་ཡིན་ན་ནམ་ཞིག་གམ་གང་གི་ཚེ་ཐོབ་པར་འགྱུར་ཏེ་མི་འགྱུར་རོ། །དེས་ན་ད་ལྟ་རྙེད་དཀའ་བའི་མཆོག་རྙེད་པའི་དུས་འདིར་དགེ་བའི་ཕྱོགས་ལ་བརྩོན་པར་བྱ་དགོས་སོ།།་མདོ་ལས། འཇིག་རྟེན་སངས་རྒྱས་འབྱུང་བང་རྒྱལ་ཏེ། མི་ཡི་ལུས་འདི་ཚོགས་ཀྱིས་རྙེད་པ་ཡིན། ཞེས་དང༌། བྱང་ཆུབ་སེམས་དཔའི་སྡེ་སྣོད་ལས་ཀྱང༌། བརྒྱ་ལམ་འཇིག་རྟེན་སྣང་མཛད་པ། །དེ་བཞིན་གཤེགས་པ་འབྱུང་བར་འགྱུར། །དལ་བ་ཆུད་ཟོས་མ་བྱེད་པར། །བརྩོན་འགྲུས་བརྟན་པ་རྩོམ་བྱོས་ཤིག ཅེས་དང་། བྱམས་པ་འཇུག་པ་ཞེས་བྱ་བའི་མདོ་ལས། །མི་ལུས་ཐོབ་པ་རྙེད་པར་དཀའ། །སངས་རྒྱས་འབྱུང་བ་རྙེད་པར་དཀའ། །སངས་རྒྱུས་དད་པ་རྙེད་པར་དཀའ། །བྱང་ཆུབ་སེམས་ཀྱང་རྙེད་པར་དཀའ། །གནས་སྐབས་བཞི་བོ་འདི་དག་ནི། །བསྐལ་པ་བྱེ་བར་རྙེད་པར་དཀའ། །དེ་ཕྱིར་ཐོབ་ནས་མ་སྤངས་ཤིག །མཐུ་རྩལ་དག་ཀྱང་ཆུད་མ་གསན།།མི་ལུས་ཐོབ་པ་རྙེད་པ་དང་། །སངས་རྒྱས་འབྱུང་བ་རྙེད་པ་དང༌། །སངས་རྒྱུས་དད་པའང་རྙེད་༢པ་དང༌། །བྱང་ཆུབ་སེམས་ནི་བསྐྱེད་འགྱུར་ན། །དེ་ཕྱིར་བརྩོན་འགྲུས་བསྐྱེད་ནས་ཀྱང་། །རྟག་ཏུ་བག་ནི་ཡོད་པར་གྱིས། །དྲང་སྲོང་ཆེན་པོ་དེ་དག་གིས། །བག་ཡོད་པས་ནི་བྱང་ཆུབ་བརྙེས། །སངས་རྒྱས་ཆོས་རྣམས་ཐམས་ཅད་ཀྱི། །རྩ་བའི་སྒོ་དང་ཚུལ་གྱི་ལམ། །བག་ཡོད་པ་དང་བརྩོན་འགྲུས་ཡིན། །མཁས་པ་རྣམས་ཀྱང་འདི་ལ་སློབ། །ཅེས་སོ།། 
 
 ཐོབ་ཀྱང་རིང་དུ་མི་གནས་པར་མྱུར་དུ་འཇིག་པ་ནི། འོ་ན་ད་ལྟ་རྙེད་དཀའ་རྙེད་ཡོད་པ་འདིས་ཆོག་གོ་སྙམ་ན། རྙེད་ཡོད་མོད་ཀྱང་ལོང་ཡོད་མི་བྱ་བར་ད་ལྟ་ནས་མ་འབད་ན་ལུས་ལ་འཆི་རྐྱེན་དུ་གྱུར་པའི་ནད་མེད་པའི་དེ་རིང་གི་ཉི་མ་འདི་ལྟ་བུ་ལ་ཚེ་གནས་པའི་མཐུན་རྐྱེན་ཟས་གོས་སོགས་དང་བཅས་ཤིང་འགལ་རྐྱེན་མི་དང་མི་མིན་སོགས་ཀྱིས་འཚེ་བ་མེད་དུ་ཟིན་ཀྱང་ནི་ཚེ་ནི་རི་གཟར་གྱི་འབབ་ཆུ་ལྟར་སྐད་ཅིག་ཙམ་ཡང་མི་སྡོད་ཅིང་དེའི་ཡུན་ཙམ་དུ་ཡང་ཡིད་བརྟན་དུ་མི་རུང་བར་མྱུར་དུ་འཇིག་ཅིང་བསླུ་བ་སྟེ་བསླུ་བའི་ཆོས་ཅན་ཡིན་ལ། ལུས་ནི་རིང་དུ་མི་གནས་ཤིང་གཏན་དུ་རང་ལ་མི་དབང་བ་ཐང་ཅིག་ཙམ་ལ་བརྙན་པོའམ་གཡར་བོ་བྱས་པའི་གོས་དང་རྒྱན་སོགས་བདག་པོ་རང་གིས་ནམ་འདོད་དུ་འཁྱེར་བ་བཞིན་དུ་བདག་པོ་ལྟ་བུའི་འཆི་བདག་གིས་ལུས་སེམས་ཕྲལ་ནས་ནམ་འཁྱེར་ངེས་པ་མེད་པས་ན་ལོང་ཡོད་མི་བྱ་བར་ད་ལྟ་ནས་དགེ་བའི་ཆོས་ལ་བརྩོན་པར་བྱའོ། །ནད་མེད་པའི་མི་ལུས་ནི་ཉི་མའམ་ཉིན་མོའི་དུས་དང་འདྲ་བས་ཉི་མ་འདི་ལྟ་བུར་ཞེས་འཆད་པའང་ཡོད་ལ། ཀྱང་ཞེས་པའི་སྒྲས་མཐུན་རྐྱེན་ཚང་ཞིང་འགལ་རྐྱེན་མེད་པའི་དུས་སུ་ཡང་ཚེ་ལ་སྐད་ཅིག་ཀྱང་ཡིད་བརྟན་མེད་ན་འཚོ་བའི་མཐུན་རྐྱེན་མེད་ཅིང་ཉེར་འཚེ་ཡོད་པའི་དུས་སུ་ཡིད་བརྟན་མི་རུང་བ་ལྟ་ཅི་སྨོས་ཞེས་སྡུད་པའོ།།བདེ་འགྲོ་དཀོན་ལ་དེར་མ་འབད་ན་ངན་འགྲོར་ཆོས་སྒྲུབ་ཏུ་མེད་པ་ནི། ད་རེས་ཀྱི་ལུས་འདི་བོར་ཡང་སྐྱེ་བ་ཕྱི་མར་མི་ལུས་བརྒྱུད་མར་ཐོབ་པས་དེ་དང་དེའི་དུས་སུ་ཆོས་བསྒྲུབ་པས་ཆོག་གོ་སྙམ་ན།དེ་ནི་མི་རིགས་ཏེ། བག་མེད་པའི་དབང་གིས་རྟག་ཏུ་མི་དགེ་བ་འབའ་ཞིག་སྤྱོད་པ་ལས་དགེ་བའི་ཕྱོགས་ལ་བློ་མི་འཇུག་པའི་ད་ལྟའི་དུས་ཀྱི་
 
 བདག་གི་སྤྱོད་པ་འདི་འདྲ་བས་ནི་སྐྱེ་བ་ཕྱི་མར་མི་ཡི་ལུས་ཀྱང་ཐོབ་པར་མི་འགྱུར་ཏེ་དེ་ཐོབ་བྱེད་ཀྱི་རྒྱུར་གྱུར་བའི་དགེ་བ་མ་བསྒྲུབས་པས་སོ། །ཀྱང་ཞེས་པས་མི་ལུས་ཀྱང་མི་འཐོབ་ན་ཐར་པ་ལྟ་ཅི་ཞེས་སྡུད་དོ། །ཆོས་སྒྲུབ་ཏུ་རུང་བ་མི་ལུས་ལྟ་བུའི་རྟེན་བཟང་བོ་ཐོབ་པར་མ་གྱུར་ན་ཕལ་ཆེར་ངན་འགྲོ་སོགས་མི་ཁོམ་པའི་གནས་སུ་ལྟུང་བ་ཤས་ཆེ་ཞིང་དེར་ནི་སྡིག་པ་འབའ་ཞིག་རྒྱུན་པར་གསོག་ཅིང་སྤྱོད་ཀྱི་དགེ་བ་སྒྲུབ་བའི་སྐལ་བ་དང་གོ་སྐབས་གཉིས་ཀ་ཅུང་ཟད་ཀྱང་མེད་པས་སླར་མི་ལུས་ལན་རེ་ཙམ་ཡང་ཐོབ་དཀའ་ན་བརྒྱུད་མར་མི་ཐོབ་པ་སྨོས་ཅི་དགོས་ཞེས་པ་ཡིན་་༧ལ། དེར་མ་ཟད་ལྷ་ལྟ་བུའི་ལུས་ཐོབ་ནའང་དཔལ་འབྱོར་སོགས་ཆེ་མོད་ཀྱི་སྤྱིར་ཆོས་ལ་སྤྱོད་པ་དང་ཁྱད་པར་ཐེག་ཆེན་གྱི་ལམ་སྒྲུབ་པ་ལ་མིའི་རྟེན་ཁྱད་པར་དུ་འཕགས་པས་ནི་ལྷ་བས་ལྷག་པའི་ལུས་རྟེན་ཞེས་གསུངས་པ་ཡིན་གྱི་མི་ལས་གཞན་པའི་རྟེན་གང་རུང་རེ་ཐོབ་པ་ཙམ་ནི་ཆོས་སྒྲུབ་པའི་རྟེན་ཁྱད་པར་དུ་གྱུར་པ་མིན་ཏེ། སློབ་སྤྲིང་ལས། བདེ་གཤེགས་ལམ་རྟེན་འགྲོ་བ་འདྲེན་པར་ཆས་གྱུར་ཅིང་། །སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པ། །ལམ་དེ་ལྷ་དང་ཀླུ་ཡིས་མི་རྙེད་ལྷ་མིན་དང༌། །མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། །ཞེས་གསུངས་པའི་ཕྱིར།
 
 ད་ལྟ་དལ་འབྱོར་ཚང་བའི་མི་ལུས་ཐོབ་པ་གང་གི་ཚེ་བྱ་བ་དང་བྱ་བ་མ་ཡིན་པའི་འདོར་ལེན་ལ་བློ་ལས་སུ་རུང་ཞིང་མཐུ་དང་ལྡན་པས་ཆོས་དགེ་བ་སྤྱད་པའམ་སྒྲུབ་པའི་ནུས་པ་ཡོད་ལ་སྐལ་བ་དང་ལྡན་ཡང་དེའི་ཚེ་དགེ་བསྒྲུབ་ཅི་ནུས་ཤིག་བདག་གིས་འབད་པའི་སྒོ་ནས་བསྒྲུབ་པར་མ་བྱས་ན་ཕྱིས་ངན་སོང་གི་གནས་སུ་སྐྱེས་ཚེ་ཡུན་རིང་པོར་སྡུག་བསྔལ་དྲག་པོས་གདུངས་ཤིང་ཕན་གནོད་ཀྱི་རྒྱུ་དང་བླང་དོར་གྱི་གནས་ལ་ཀུན་ནས་ཀུན་ཏུ་རྨོངས་པར་གྱུར་ནས་ཅི་ཡང་མི་ཤེས་ཤིང་བློ་ལས་སུ་མི་རུང་བས་དགེ་བ་ལ་བཀོལ་དུ་མི་བཏུབ་པར་གྱུར་པ་དེའི་ཚེ་བདག་གིས་དགེ་བའི་ལས་ཅི་ཞིག་བྱར་ཡོད་དེ་ཅུང་ཟད་ཀྱང་མེད་པས་ད་ལྟ་སྒོ་གསུམ་དགེ་བ་ལ་བཀོལ་དུ་རུང་བའི་གནས་སྐབས་འདི་ཉིད་ནས་འབད་དགོས་སོ།།དེ་ལྟར་དབུ་མ་ལ་འཇུག་པ་ལས། གང་ཚེ་རང་དབང་འཇུག་ཅིང་མཐུན་གནས་པ། །གལ་ཏེ་འདི་བདག་འཛིན་པར་མི་བྱེད་ན། །གཡང་སར་ལྟུང་བས་གཞན་དབང་འཇུག་འགྱུར་བ། །དེ་ལས་ཕྱི་ནས་གང་གིས་སློང་བར་འགྱུར། །ཞེས་གང་གི་ཚེ་གཞན་དབང་དུ་མ་གྱུར་པས་རང་དབང་དུ་འཇུག་ཅིང་མཐུན་པའི་ཡུལ་ལྷ་མིའི་འགྲོ་བར་གནས་པ་ན་གལ་ཏེ་སྐྱེས་བུ་འདི་བདག་ཉིད་ངན་འགྲོར་ལྟུང་བ་ལས་འཛིན་པར་མི་བྱེད་ན། སླར་ངན་སོང་གི་གཡང་སར་རང་དབང་མེད་པར་ལྷུང་བས་གཞན་དབང་གིས་འཇུག་པར་འགྱུར་བའི་ཚེ་ངན་སོང་དེ་ལས་ཕྱི་ནས་གང་གིས་སློང་བར་བྱེད་དེ་དེ་ལྟར་བྱེད་པ་སུ་ཡང་མེད་དོ་ཞེས་པའོ།།དེ་དག་གིས་ད་ལྟ་མི་ལུས་ཐོབ་ཆོས་ལ་སྤྱོད་པའི་སྐལ་བ་དང་ལྡན་པའི་སྐབས་འདིར་མཐོ་རིས་དང་ཐར་པ་ཐོབ་བྱེད་ཀྱི་དགེ་བ་ལ་མ་བརྩོན་ན་ཕྱིས་ངན་འགྲོཁོ་ནར་བརྒྱུད་དུས་དགེ་ཆོས་སྒྲུབ་པའི་སྐལ་པ་མེད་པས་མི་ལུས་ཙམ་སྒྲུབ་བྱེད་ཀྱི་ལམ་ཡང་མི་རྙེད་ན་ཐར་བ་ཐོབ་བྱེད་ཀྱི་ལམ་ལྟ་ག་ལ་རྙེད། ད་ལྟ་དགེ་སྒྲུབ་སྡིག་སྤོང་ཚུལ་བཞིན་བྱས་ན་ངན་འགྲོར་འགྲོ་མི་སྲིད་ལ་དེར་མ་ཟད་ཐར་པའི་མཆོག་ཀྱང་སྒྲུབ་དུས་ན་མཐོ་རིས་ཙམ་སྒྲུབ་པ་ལ་དཀའ་ཚེགས་ཅི་ཡོད་ཅེས་བསྟན་ལ། །དེའི་ཤུགས་ལ་རྟེན་བཟང་ཐོབ་ཀྱང་དགེ་སྡིག་གི་སྤང་བླང་ལེགས་པར་མ་བྱས་ན་དེ་ཐོབ་པ་ཙམ་གྱིས་ངན་འོགྲོའང་མི་ཁེགས་པར་བསྟན་པས་ན་ད་ལྟ་ཅི་ནས་ཀྱང་ལས་དཀར་ནག་གི་འཇུག་ལྡོག་མ་ནོར་བ་ལ་འོབད་དགོས་པར་ཤེས་པར་བྱའོ།།་
 
 ངན་འགྲོ་ལས་དེ་མ་ཐག་ཐར་ནས་བདེ་འགྲོ་ཐོབ་དཀའ་བ་ནི། ཕྱི་ནས་དལ་འབྱོར་ཐོབ་པ་ཤིན་ཏུ་དཀའ་སྟེ་རྒྱུ་མཚན་ཅིའི་ཕྱིར་ན་ཚེ་འདིར་བདེ་འགྲོ་ཐོབ་བྱེད་ཀྱི་རྒྱུར་གྱུར་པའི་དགེ་བ་དག་ཀྱང་མ་བྱས་ལ་དེར་མ་ཟད་ངན་འགྲོར་འགྲོ་བའི་རྒྱུའི་སྡིག་པ་དག་ཀྱང་ཆེད་དུ་གཉེར་ནས་འབད་མི་དགོས་པར་དུས་རྒྱུན་པར་བསམ་སྤྱོད་ཐམས་ཅད་ཀྱི་སྐབས་སུ་རང་གི་ངང་གིས་དཔག་ཏུ་མེད་པ་ཉེ་བར་བསགས་ན་དེ་ལྟ་བུའི་སྡིག་པའི་དབང་གིས་ངན་འགྲོ་ནས་ངན་སོང་དུ་བརྒྱུད་མར་སྐྱེ་ཡི་ཡུན་རིང་པོ་བསྐལ་པ་བྱེ་བ་བརྒྱར་ཡང་སྟེ་བསྐལ་བ་ཐེར་འབུམ་དང༌། ཡང་གི་སྒྲས་དེ་ལས་ཀྱང་རིང་བའི་བར་དུ་ནི་བདེ་འགྲོའི་སྒྲ་ཙམ་ཡང་ཐོས་པར་མི་འགྱུར་རོ་ཞེས་པའོ།།བ་ཡང་ན་ཡུན་རིང་པོ་བསྐལ་པ་བྱེ་བ་བརྒྱར་ཡང་ནི་བདེ་འགྲོའི་སྒྲ་ཙམ་ཡང་ཐོས་པར་མི་འགྱུར་ཞེས་སྦྱར་རོ། །ཡང་སྒྲ་ཕྱི་མས་བདེ་འགྲོའི་སྒྲ་ཙམ་ཡང་མི་ཐོས་ན་བདེ་འགྲོ་ལྷ་དང་མིའི་རྟེན་ཁྱད་པར་ཅན་དངོས་སུ་འཐོབ་པར་མི་འགྱུར་བ་སྨོས་ཅི་དགོས་ཞེས་སྡུད་པའོ། །
 
 མི་ལུས་རྙེད་དཀའ་བའི་རྒྱུ་མཚན་དེ་ཉིད་ལུང་གིས་སྒྲུབ་པ་ནི། ངན་སོང་དུ་ལྟུང་ན་དེར་སྡིག་པ་གསོག་པ་ལས་དགེ་བ་སྒྲུབ་པ་མེད་པས་བསྐལ་པ་བྱེ་བ་བརྒྱའི་བར་དུ་བདེ་འགྲོའི་སྒྲ་ཙམ་ཡང་ཐོས་དཀའ་བ་དེ་ཉིད་ཀྱི་ཕྱིར་ན། སངས་རྒྱས་བཅོམ་ལྡན་འདས་ཀྱིས་རྒྱ་མཚོ་ཆེན་པོར་ཕྱོགས་ཀུན་ཏུ་རླུང་གིས་ཆེས་ཆེར་གཡེངས་པའམ་བསྐྱོད་པའི་གཉའ་ཤིང་བུ་ག་གཅིག་པ་ཞིག་ཡོད་ལ་དེ་ལྟ་བུའི་གཉའ་ཤིང་གི་བུ་གར་ལོ་བརྒྱ་བརྒྱ་འདས་པ་ན་སྟེང་དུ་མཚོ་ཁར་ལན་རེ་འབྱུང་བའི་རུས་སྦལ་གྱི་མགྲིན་པ་ཆུད་དཀའ་བ་ལྟར་མི་ལུས་ཉིད་རྙེད་པ་ནི་དེ་བས་ཀྱང་ཤིན་ཏུ་ཐོབ་དཀའ་བར་གསུངས་ཏེ། ཡང་དག་པར་ལྡན་པའི་ལུང་མདོ་བཏུས་སུ་དྲངས་པ་ལས། དགེ་སློང་དག་འདི་ལྟ་སྟེ་དཔེར་ན། ས་ཆེན་པོ་འདི་ཆུ་འབའ་ཞིག་ཏུ་གྱུར་ལ་དེའི་ནང་དུ་མི་ཞིག་གིས་ཤིང་བུ་ག་གཅིག་པ་ཞིག་བོར་ཏེ་དེ་ཤར་གྱི་རླུང་གིས་ནི་ནུབ་ཕྱོགས་སུ་ཕུལ་ནུབ་ཀྱི་རླུང་གིས་ནི་ཤར་ཕྱོགས་སུ་ཕུལ་བྱང་གི་རླུང་གིས་ནི་ལྷོ་ཕྱོགས་སུ་ཕུལ་ལྷོའི་རླུང་གིས་ནི་བྱང་ཕྱོགས་སུ་ཕུལ་ལ། །དེ་ན་རུས་སྦལ་ཞར་བ་ཚེ་ལོ་བརྒྱ་ཕྲག་དུ་མ་ཐུབ་པ་ལོ་བརྒྱ་ཕྲག་དུ་མར་འཚོ་བ་ལོ་བརྒྱར་འདས་ཤིང་ལན་ཅིག་སྟེང་དུ་འབྱུང་བ་དེ་བུ་ག་གཅིག་པའི་ཤིང་དེར་མགྲིན་པ་འཇུག་ན་དགེ་སློང་དག་འདི་ཇི་སྙམ་དུ་སེམས། རུས་སྦལ་ཞར་བ་ཚེ་ལོ་བརྒྱ་ཕྲག་དུ་མ་ཐུབ་པ་ལོ་བརྒྱ་ཕྲག་དུ་མར་འཚོ་བ་དེ་ལོ་བརྒྱ་འདས་ཤིང་ལན་ཅིག་སྟེང་དུ་འབྱུང་བ་དེས་ཤིང་བུ་ག་གཅིག་པའི་ཤིང་དེར་མགྲིན་པ་ཆུད་དམ། བཅོམ་ལྡན་འདས་ལ་དགེ་སྦྱོང་དག་གིས་གསོལ་པ། བཅོམ་ལྡན་འདས་སྟེས་ན་འགྱུར་ལགས་སོ་བདེ་བར་གཤེགས་པ་སྟེས་ན་འགྱུར་ལགས་ཏེ་རུས་སྦལ་ཞར་བ་ཚེ་ལོ་བརྒྱ་ཕྲག་དུ་མ་ཐུབ་པ་ཚེ་ལོ་བརྒྱ་ཕྲག་དུ་མར་འཚོ་བ་དེ་ལོ་བརྒྱ་འདས་ཤིང་ལན་ཅིག་སྟེང་དུ་འབྱུང་བ་དེས་ཤིང་བུ་ག་གཅིག་པ་དེར་མགྲིན་པ་ཆུད་ཀྱང་གདའ་མི་ཆུད་ཀྱང་གདའོ།།བཀའ་སྩལ་པ། དགེ་སློང་དག་དེ་བཞིན་དུ་ཞེས་པ་ནས་མིར་གྱུར་པའང་བརྒྱ་ལ་བརྒྱ་ལམ་ན་སྟེ་སྟེས་ན་འཐོབ་སྟེ་ཤིན་ཏུ་རྙེད་པར་དཀའོ་ཞེས་གསུངས་ལ། དེའི་རྒྱུ་མཚན་ཡང་རྒྱ་མཚོ་ཁ་ཞེང་ཆེ་བ་དང་གཉའ་ཤིང་ལ་བུ་ག་གཅིག་ལས་མེད་པ་དང་རླུང་གིས་ཕྱོགས་ཀུན་ཏུ་གཡེངས་པ་དང་རུས་སྦལ་ལོང་བ་ཡིན་པ་དང་ལོ་བརྒྱ་རེ་ལས་སྟེང་དུ་མི་འོང་བ་སོགས་ཀྱི་ཕྱིར་རོ། །དགའ་བོ་རབ་ཏུ་བྱུང་བའི་མདོ་ལས་ཀྱང་དཔེ་འདི་དང་ཁབ་མིག་གནམ་དུ་བསྟན་ཏེ་ཡུངས་དཀར་འཐོར་ན་དེར་ཡུངས་དཀར་ཆུད་༌་དཀའ་བའི་དཔེས་བསྟན་ལ། བྱང་ཆུབ་སེམས་དཔའི་སྡེ་སྣོད་ལས་ཀྱང་རུས་སྦལ་མགྲིན་པ་ཤིང་མིག་ཆུད་འདྲ་བར། །མི་ཡི་ལུས་ནི་ཤིན་ཏུ་དཀའ་བར་ཐོས། །ཅེས་སོགས་དང༌།དཔའ་པོས་ཀྱང༌། རྒྱ་མཚོ་ཆེར་གཡེང་གཉའ་ཤིང་གི། །བུ་གར་རུས་སྦལ་མགྲིན་ཆུད་ལྟར། །མི་ཉིད་ཤིན་ཏུ་རྙེད་དཀའ་བར། །དེ་སྐད་བཅོམ་ལྡན་འདས་ཀྱིས་གསུངས། ཞེས་སོ། །དེ་ཙམ་དུ་རྙེད་དཀའ་བའི་རྒྱུ་མཚན་ཅིའི་ཕྱིར་ཡིན་ན། བཞི་བརྒྱ་པ་ལས། ཕལ་མོ་ཆེར་ན་མི་རྣམས་ནི། །དམ་པ་མ་ཡིན་ཕྱོགས་ཡོངས་འཛིན། །དེས་ན་སོ་སོ་སྐྱེ་བོ་རྣམས། །ཕལ་ཆེར་ངེས་པར་ངན་འགྲོར་འགྲོ། །ཞེས་གསུངས་པ་ལྟར་མི་ལ་སོགས་པའི་བདེ་འགྲོ་ཕལ་ཆེར་ཀྱང་དམ་པ་མ་ཡིན་པ་མི་དགེ་བཅུ་ལ་སོགས་པའི་ཕྱོགས་ཡོངས་སུ་འཛིན་པ་མངལ་དེའི་ཕྱིར་ཡང་ངན་འགྲོར་འགྲོ་བ་ལས་མི་ལུས་རྙེད་དཀའ་བའི་ཕྱིར་རོ། །དེས་ན་དལ་འབྱོར་དང་ལྡན་པའི་རྟེན་ལན་རེ་ཙམ་ཐོབ་པའི་དུས་འདིར་དགེ་བ་ལ་ཅི་ནས་ཀྱང་འབད་པར་བྱ་རིགས་སོ།།
 
 གཉིས་པ་ངན་སོང་ལས་ཐར་དཀའ་བ་ལ་བསམ་སྟེ་བག་བྱ་བ་ནི། སྐད་ཅིག་གཅིག་བྱས་སོགས་ཏེ།དེ་ལ། ངན་འགྲོར་སྐྱེས་ན་བདེ་འགྲོ་ཐོབ་དཀའ་བའི་རྒྱུ་མཚན་ནི། བྱང་སེམས་ལྟ་བུའི་ཡུལ་གཉེན་པོ་ལ་ཁོང་ཁྲོ་དང་གནོད་སེམས་སྐད་ཅིག་མའི་ཐུང་མཐའ་ཙམ་ལ་སྐྱེས་པའམ་མཚམས་མེད་ལྔ་ལ་སོགས་པའི་ལས་བྱ་རྫོགས་ཀྱི་སྐད་ཅིག་མ་གཅིག་ཙམ་ལ་བྱས་པའི་སྡིག་པའི་ལས་ཀྱིས་ཀྱང་ཡུན་རིང་པོ་བར་གྱི་བསྐལ་བར་མནར་མེད་པའི་དམྱལ་བར་གནས་ནས་སྡུག་བསྔལ་མྱོང་བར་འགྱུར་ན། ཐོག་མ་མེད་པ་ནས་འཁོར་བར་འཁོར་བའི་དུས་ཡུན་རིང་པོར་བྱས་ཤིང་ཉེ་བར་བསགས་པའི་སྡིག་པ་ད་ལྟ་རྣམ་སྨིན་བྱུང་མ་ཟིན་པ་གཉེན་པོས་ཀྱང་མ་བཅོམ་པ་དུ་མ་རྒྱུད་ན་ཡོད་པ་དག་གིས་གེགས་བྱས་ནས་བདེ་འགྲོར་མི་འགྲོ་ཞིང་ངན་སོང་དུ་བསྐལ་པ་དུ་མའི་བར་དུ་རྒྱུན་པར་གནས་དགོས་པ་ལྟ་སྨོས་ཀྱང་ཅི་དགོས། དེ་ལྟ་ནའང་ངན་འགྲོའི་རྒྱུ་སྔར་བསགས་འདག་ངེས་སུ་སྦྱོང་ཞིང་གསར་དུ་འཇུག་པའི་སྒོ་སྡོམ་པར་བྱེད་ན་བདེ་འགྲོར་སྐྱེ་བ་དེ་ཙམ་མི་དཀོན་ནའང་དེ་ལྟ་བུ་ནི་ཤིན་ཏུ་དཀོན་ནོ། །དེ་ལྟར་མ་བྱས་ན་ངན་འགྲོར་འགྲོ་ལ་དེར་སོང་ན་དགེ་བ་སྒྲུབ་པ་ཤིན་ཏུ་དཀོན་ལ་སྡིག་པ་ནི་རྒྱུན་པར་གསོག་པས་ངན་འགྲོ་ཁོ་ན་བརྒྱུད་དགོས་ཀྱི་བསྐལ་བ་བྱེ་བ་དུ་མར་བདེ་འགྲོར་སྐྱེ་བ་ལྟ་ཅི་མིང་ཡང་མི་ཐོས་པའི་ཕྱིར་རྙེད་པར་ཤིན་ཏུ་དཀའ་ལ། དེའི་ཕྱིར་མདོ་རྣམས་ལས། དེ་བརྒྱ་ལ་གལ་ཏེ་མི་རྣམས་ཀྱི་ནང་དུ་སྐྱེས་ནའང་ཞེས་མིར་སྐྱེ་བ་ཤིན་ཏུ་དཀའ་བར་གསུངས་པ་ཡིན་ནོ།།དཔའ་བོས་ཀྱང་། སྐད་ཅིག་གཅིག་ལ་སྡིག་སྤྱད་ནས། །མནར་མེད་པར་ནི་བསྐལ་པར་གནས། །སྐྱེ་བ་དུ་མར་སྡིག་སྤྱད་པས། །བདེ་འགྲོ་དཀའ་ལྟ་ཅི་ཞིག་སྨོས། ཞེས་གསུངས། དེས་ན་ད་ལྟ་ནས་རང་རྒྱུད་ལ་སྔར་བསགས་ཀྱི་སྡིག་ལྟུང་དཔག་མེད་ཡོད་པ་རྣམས་གཉེན་པོ་སྟོབས་བཞིའི་སྒོ་ནས་འདག་ངེས་སུ་སྦྱོང་བ་དང་གསར་དུ་གསོག་པའི་སྒོ་སྡོམ་པ་ལ་བརྩོན་པར་བྱའོ། །འགྲེལ་ཆེན་དུ།མཚམས་མེད་ཀྱི་ལས་ལྟ་བུ་ལ་སྦྱོར་བ་སྐད་ཅིག་མང་པོ་ཡོད་ཀྱང་དངོས་གཞི་ནི་སྐད་ཅིག་གཅིག་ལ་འགྲུབ་པས་སམ་ཡང་ན་སྐད་ཅིག་མང་པོ་ཡོད་ཀྱང་ཡུན་ཐུང་བས་སྐད་ཅིག་མ་གཅིག་ཅེས་བརྗོད་དེ་མིག་བཙུམ་པ་དུ་མའི་བྱ་བའང་མྱུར་བས་མིག་བཙུམ་པ་ཙམ་གྱིས་ཀྱང་བྱེད་དོ་ཞེས་བརྗོད་པ་ལྟ་བུ་ཡིན་ཞེས་གསུངས་སོ། །
 
 གལ་དེ་སྡིག་པའི་རྣམ་སྨིན་ངན་འགྲོར་མྱོང་བ་ན་སྔོན་གྱི་ལས་ངན་འཛད་པས་དེ་ནས་ཐར་རོ་སྙམ་ན། སྔར་བསགས་ཀྱི་སྡིག་པའི་ལས་ཀྱི་འབྲས་བུ་དམྱལ་སོགས་ཀྱི་སྡུག་བསྔལ་དེ་ལན་རེ་ཙམ་ཁོ་ན་ལ་མྱོང་བར་གྱུར་ནས་དེ་ཙམ་ཞག་ཟད་པའི་སེམས་ཅན་དེ་ནི་དེ་མ་ཐག་ངན་སོང་ལས་རྣམ་པར་ཐར་ཏེ་སྡུག་བསྔལ་ལས་གྲོལ་བར་མི་འགྱུར་ཏེ། ཅིའི་ཕྱིར་ན། འདི་ལྟར་སྔོན་བསགས་པའི་ལས་ངན་གྱིས་བསྐྱེད་པའི་སྡུག་བསྔལ་དེ་ཉིད་ནི་ཉམས་སུ་མྱོང་བཞིན་དུ་ཡང་ངན་སོང་བ་ནང་ཕན་ཚུན་གཅིག་གིས་གཅིག་ལ་ཁོང་ཁྲོ་སྐྱེ་བ་དང་གནོད་འཚེ་བྱེད་པ་སོགས་སྡུག་བསྔལ་ཆེན་པོ་སྐྱེད་བྱེད་ཀྱི་སྡིག་པ་གཞན་དང་གཞན་དག་ཀྱང་དམྱལ་སོགས་ཀྱི་རྟེན་ལ་འཕྲལ་དང་འཕྲལ་ལ་རབ་ཏུ་སྐྱེ་ཞིང་གསོག་པར་བྱེད་པའི་ཕྱིར་ན་ངན་འགྲོ་ནས་ཤི་འཕོས་ནས་ཀྱང་སླར་ངན་འགྲོ་བརྒྱུད་དགོས་པས་དེ་མ་ཐག་ཐར་པར་དཀའོ། །དེའང་ཡིན་ཏེ་ངན་འགྲོའི་རྟེན་ལ་དགེ་བ་སྒྲུབ་པའི་ནུས་མཐུ་ཤིན་ཏུ་ཆུང་ནའང་སྡིག་པ་ནི་དུས་རྒྱུན་དུ་བརྒྱུད་མར་གསོག་སྟེ་ད་ལྟ་ཁ་འཐོར་བའི་དུད་འགྲོ་རྣམས་ལ་བལྟས་ན་ཡང་ཤེས་པས་སོ།། འོ་ན་ངན་འགྲོར་ལན་རེ་ཙམ་སྐྱེས་ཕྱིན་བདེ་འགྲོ་ཡེ་མི་འཐོབ་པར་འགྱུར་རམ་སྙམ་ན། འཐོབ་པ་སྲིད་མོད་ཀྱི་ཤིན་ཏུ་དཀའ་སྟེ། ཅིའི་ཕྱིར་ན། སླར་ངན་འགྲོར་འགྲོ་བའི་ལས་སྟོབས་ལྡན་རྣམས་ཟད་བདེ་འགྲོར་སྐྱེ་བའི་ལས་སྐྱེས་ནས་མྱོང་འགྱུར་རམ་ལན་གྲངས་གཞན་ལ་མྱོང་འགྱུར་དུ་ངེས་པའི་ལས་ལ་བརྟེན་ནས་སྐྱེ་སྲིད་པ་ཙམ་ཡིན་ནའང་།། བཤད་མ་ཐག་པ་ལྟར་ངན་སོང་གི་རྟེན་ལ་ངན་འགྲོའི་རྒྱུ་གསོག་པ་ཤས་ཆེ་བས་བདེ་འགྲོ་འཐོབ་པ་ཤིན་ཏུ་དཀའ་བ་ཡིན་ནོ། །རྒྱུ་མཚན་དེའི་ཕྱིར་ངན་སོང་གི་འགྲོ་བ་ལ་ལྟོས་ནས་མིའི་ལུས་འདི་ཤིན་ཏུ་དཀོན་ཞིང་ཉུང་བ་ཡིན་ནོ། །དེས་ན་ངན་འགྲོའི་རྒྱུའི་སྡིག་ལྟུང་སྤོང་བ་དང་སྦྱོང་བ་ལ་སྒོ་སྣ་ཚོགས་ནས་འབད་པར་བྱ་རིགས་སོ།།
 
 གསུམ་པ་དལ་འབྱོར་ཐོབ་དུས་དགེ་བ་ལ་འབད་དགོས་པར་བསྟན་པ་ནི། འདི་འདྲའི་དལ་བ་སོགས་ཏེ། །དེ་ལ། དལ་དུས་སུ་དགེ་སྒྲུབ་སྡིག་སྤོང་ལ་མ་འབད་ན་རང་བསླུས་པ་ནི། ཤིན་ཏུ་རྙེད་ཀྱང་དཀའ་ལ་རྙེད་ནའང་དོན་ཤིན་ཏུ་ཆེ་བས་ཡིད་བཞིན་གྱི་ནོར་བུ་ལས་ཀྱང་བརྒྱ་འགྱུར་གྱིས་ལྷག་པ་འདི་འདྲ་བའི་དལ་བ་དང་འབྱོར་བ་ལྡན་པའི་རྟེན་ཕུན་སུམ་ཚོགས་པ་ད་ལྟ་རྙེད་པར་གྱུར་ནས་ཡོད་པའི་དུས་འདིར་བདག་གིས་བསམ་སྦྱོར་གཉིས་ཀའི་སྒོ་ནས་མཐོ་རིས་དང་ཐར་བ་ཐོབ་བྱེད་ཀྱིདགེ་བའི་ཕྱོགས་ལ་གོམས་ཤིང་འདྲིས་པར་མ་བྱས་པར་ལེ་ལོ་དང་རྣམ་གཡེང་གི་དབང་གིས་དོན་ཆུང་ཚེ་འདིའི་བྱ་བ་འབའ་ཞིག་བསྒྲུབས་ནས་མི་ཚེ་སྟོང་ཟད་བྱས་ན་འདི་ལས་རང་གིས་རང་བསླུས་ཚབས་ཆེས་པ་གཞན་མེད་དེ་རང་ཉིད་འདི་ཕྱིའི་དོན་ཆེན་པོ་དགེ་ཆོས་སྒྲུབ་པ་ལས་ཉམས་པར་བྱས་པའི་ཕྱིར་དང་། འདི་ལས་འཇུག་ལྡོག་གི་གནས་ལ་ཤིན་ཏུ་ཆེས་ཆེར་རྨོངས་པའང་གཞན་མེད་དོ་སྟེ་རང་དང་གཞན་གྱི་དོན་དུ་དལ་འབྱོར་ལ་སྙིང་པོ་ལེན་མ་ཤེས་པར་སྡིག་པའི་ལས་འབའ་ཞིག་ལ་བཀོལ་ནས་ལུས་རྟེན་རིན་པོ་ཆེ་འདི་ཉིད་ཆུད་ཟོས་སུ་བཏང་བའི་ཕྱིར་རོ། །ཡང་འདི་ལས་རང་བསླུས་པ་ཆེ་བ་གཞན་མེད་དེ་རང་གིས་རང་ལ་དགེ་བའི་ནོར་ཉམས་པར་བྱས་པའི་ཕྱིར་དང་འདི་ལས་རང་དོན་ལས་རྨོངས་པ་ཆེ་བ་ཡང་གཞན་མེད་དེ་དགེ་བའི་ནོར་ལག་ན་ཡོད་པ་འཕྲོག་པ་མ་ཤེས་པས་སོ་ཞེས་འཆད་པ་ནི་འགྲེལ་ཆེན་ལྟར་རོ།།བཤེས་སྤྲིང་ལས། གང་ཞིག་གསེར་སྣོད་རིན་ཆེན་སྤྲུས་པ་ཡིས། །ངན་སྐྱུགས་འཕྱག་པར་བགྱིད་པ་དེ་བས་ཀྱང༌། །གང་ཞིག་མི་རུ་སྐྱེས་ནས་སྡིག་པ་དག །བྱེད་པ་དེ་དག་ཆེས་རབ་སྦྱིན་པ་ལགས། ཞེས་དང༌། དཔའ་བོས་ཀྱང་། གང་ཞིག་དགེ་བས་ཕྱུག་པའི་མི། །བསྐལ་པ་གྲངས་མེད་ཀྱིས་ཐོབ་ནས། །འདིར་ནི་རྨོངས་པས་བསོད་ནམས་གཏེར། །ཅུང་ཟད་ཙམ་ཡང་མི་སོག་པ།།དེ་དག་འཇིག་རྟེན་ཕ་རོལ་དུ། ས།མི་བཟད་མྱ་ངན་ཁང་པར་འཇུག་།རིན་ཆེན་གླིང་བྱིན་ཚོང་པ་ནི། །ལག་པ་སྟོང་པར་རང་ཁྱིམ་བཞིན། །དགེ་བཅུའི་ལས་ཀྱི་ལམ་མེད་བར། །ཕྱི་ནས་ཡང་ནི་ཐོབ་མ་ཡིན། །མི་མ་ཐོབ་པར་བདེ་བ་ནི། །ཇི་ལྟར་དེ་བདེ་སྡུག་བསྔལ་ཉིད། །དེ་བས་ཕ་རོལ་བསླུས་ཡོད་མིན། །དེ་ལས་མཆོག་ཏུ་རྨོངས་པ་མེད། །ཅེས་གསུངས་པ་ལྟར་ལགས་པས་དལ་འབྱོར་ཐོབ་དུས་དགེ་སྡིག་གི་ལས་ལ་བླང་དོར་ཕྱིན་ཅི་མ་ལོག་པར་བྱེད་པ་ལ་བརྩོན་པར་བྱའོ། །
 
 བླང་དོར་མ་བྱས་ན་འཆི་གར་མྱ་ངན་གྱིས་གདུང་བ་ནི། གལ་ཏེ་བདག་གིས་དལ་འབྱོར་རྙེད་དཀའ་བ་དང་དེ་ཐོབ་དུས་དགེ་སྡིག་ལ་བླང་དོར་བྱེད་དགོས་པ་དང་མ་བྱས་ན་རང་གིས་རང་བསླུས་པར་གྱུར་པའི་ཚུལ་དེ་ཉིད་ལེགས་པར་རྟོགས་ནས་ཀྱང་རྨོངས་པའི་གཞན་དབང་དུ་གྱུར་པས་དགེ་མི་དགེ་སྤྱིའི་འཇུག་ལྡོག་དང་ཁྱད་པར་བསམ་པ་སེམས་བསྐྱེད་དང་སྤྱོད་པ་ཕྱིན་དྲུག་གི་ཉམས་ལེན་སོགས་ལ་སྔར་མ་བསླབ་པར་མ་ཟད་ཕྱིས་ཀྱང་སྟེ་སླར་ཡང་བག་མེད་པ་དང་ལེ་ལོའི་དབང་གིས་སྐྱིད་ལུག་པར་གྱུར་ནས་དེ་དག་ལ་ཚུལ་བཞིན་དུ་སློབ་པ་ལ་སྤྲོ་བ་མེད་པས་མ་འབད་ན་འཆི་བར་འགྱུར་བའི་དུས་ཀྱི་ཚེ་ད་ནི་ངན་འགྲོར་འགྲོ་བར་འགྱུར་བ་ལས་མ་འདས་སོ་སྙམ་ནས་འགྱོད་ཅིང་སེམས་ལ་མྱ་ངན་ཆེན་པོ་ལྡང་བར་འགྱུར་བ་ལས་མ་འདས་སོ། །ཡང་གལ་ཏེ་བདག་གིས་བསླབ་པ་ལས་འདས་པའི་ཉེས་དམིགས་དེ་རྟོགས་ནས་ཞེས་འཆད་པའང་ཡོད་དོ།།རྒྱ་དཔེ་དང་འགྲེལ་ཆེན་ལྟར་ན། ཡུན་རིང་ཕྱིར་ཞིང་མྱ་ངན་ལྡང་། །གཤིན་རྗེའི་ཕོ་ཉས་རབ་བསྐུལ་བས། །ཞེས་གསུངས་ཏེ། སྔར་ནས་ཤི་བ་ན་དམྱལ་སོགས་སུ་ཡུན་རིང་དུ་སྡུག་བསྔལ་གྱིས་གདུང་བར་འགྱུར་རོ་སྙམ་པའི་མྱ་ངན་ལྡང་བཞིན་དུ་ཕྱིར་ཞིང་སྟེ་སླར་འཆི་ཀར་གཤིན་རྗེའི་ཕོ་ཉ་རྣམས་ཀྱིས་ཁྱོད་སྔར་གསོན་ཚེ་དགེ་བ་མ་བསྒྲུབས་ཤིང་རྩིག་པའི་ལས་འདི་དང་འདི་བྱས་པས་ད་ངན་༌༌་འགྲོར་ལྟུང་བ་ཡིན་པས་དེར་འགྲོ་བར་མི་འདོད་ན་ཅིའི་ཕྱིར་ཁྱོད་ཀྱིས་དེ་འདྲའི་སྡིག་པའི་ལས་བྱས་ཞེས་གོ་བརྡའ་སྤྲད་ནས་བསྡིགས་བ་དང་བརྡེག་པ་སོགས་སྔོན་དུ་འགྲོ་བ་སོང་ཞིག་སྡོད་ཅིག་སོགས་ཀྱི་ཚིག་༌་རྩུབ་མོས་རབ་ཏུ་བསྐུལ་བ་ལས་ལྷག་པར་སེམས་ལ་མྱ་ངན་ཆེན་པོ་ལྡང་བར་འགྱུར་རོ་ཞེས་པའོ།།་དྲན་པ་ཉེར་གཞག་ལས། འཆི་བའི་དུས་ན་ཉེར་བྱུང་ན། །སྡུག་བསྔལ་གྱིས་ནི་སེམས་ཉེར་བཅོམ། །གང་ཡང་དགེ་བ་མ་གཏོགས་པ། །སྐྱབས་གཞན་རྣམས་ནི་ངས་མ་མཐོང༌། །ཞེས་སོ། །དེས་ན་ད་ལྟ་ནས་འཆི་ཀར་མི་འསྤྱོད་པའི་ཐབས་དགེ་བའི་ཆོས་སྒྲུབ་པ་ལ་བརྩོན་པར་བྱ་རིགས་ཏེ།།སློབ་སྤྲིང་ལས། མི་ཡི་དངོས་པོ་ཤིན་ཏུ་རྙེད་དཀའ་རྙེད་གྱུར་ནས། །དོན་དུ་བརྣག་པ་གང་ཡིན་དེ་ཉིད་བསྟུན་ཏེ་སྒྲུབ། །ཅེས་སོགས་དང་། ཇོ་བོས་ཀྱང་། དལ་འབྱོར་ཕུན་སུམ་ཚོགས་པའི་༠༠་ལུས། །ཤིན་ཏུ་རྙེད་དཀའ་རྙེད་གྱུར་ཅིང༌། །ཕྱིས་ཀྱང་ཤིན་ཏུ་རྙེད་དཀའ་བས། །སྒྲུབ་ལ་འབད་པས་དོན་ཡོད་བྱ། །ཞེས་སོ། །
 
 ཕྱི་མར་ངན་སོང་དུའང་འགྱོད་པས་གདུང་བ་ནི། སེམས་བསྐྱེད་དང་སྡོམ་པ་ཉམས་པ་སོགས་ཀྱི་ཉེས་པས་ཤི་བའི་འོག་ཏུ་ཡང་དམྱལ་བར་སྐྱེས་ནས་དམྱལ་མེ་རབ་ཏུ་བཟོད་པར་དཀའ་བས་ཡུན་རིང་དུ་བདག་གི་ལུས་ཤིན་ཏུ་གཞོན་ཤ་ཅན་ལ་བསྲེགས་ཤིང་སྡུག་བསྔལ་མི་བཟད་པ་མྱོང་བར་གྱུར་པ་ན་རང་ཉིད་ལ་མྱ་ངན་སྐྱེ་བར་མ་ཟད་དམྱལ་སྲུང་རྣམས་ཀྱིས་ཀྱང་ཁྱོད་སྔར་མི་ལུས་ཐོབ་པའི་ཚེ་སྡིག་པའི་ལས་འདི་བྱས་པས་ད་ལྟ་རྣམ་སྨིན་འདི་མྱོང་བ་ཡིན་ནོ་ཟེར་བ་ན་དེ་ལ་བསམ་ནས་ཀྱང་འགྱོད་པ་མི་བཟད་པའི་མེ་འབར་བས་རང་གི་སེམས་བསྲེགས་ནས་གདུང་བར་འགྱུར་བ་གདོན་མི་ཟ་བར་འབྱུང་ངེས་པས་ན་ངན་འགྲོར་སྐྱེ་བའི་རྒྱུར་གྱུར་པའི་སྡིག་ལྟུང་སྦྱོང་བ་དང་སྦྱོང་བ་ལ་བརྩོན་པར་བྱའོ། །འདི་ལ། རྒྱ་དཔེར། ཕྱིས་ཀྱང་གདུང་བའི་མེས་སེམས་ལ། །ཡུན་རིང་བསྲེག་འགྱུར་མ་བསླབ་པས། །ཞེས་ཡོད་ལ། རྒྱ་འགྲེལ་དག་གིས་ཀྱང་དེ་བཞིན་དུ་བཀྲལ་བར་གསུངས་ལ། མ་བསླབ་པས་ཞེས་པ་ནི་བསླབ་པ་ལ་མ་བསླབ་པའོ།།དམྱལ་མེའི་ཚ་ཁྱད་ནི། ཐ་མལ་གྱི་མེ་བས་ཙནྡན་གྱི་མེ་བཞི་འགྱུར་གྱིས་ཚ་ལ་དེ་བཞིན་དུ་དུས་མཐའི་མེ་དང་ཡང་སོས་ཀྱི་མེ་སོགས་ཚ་དམྱལ་བརྒྱད་ཀྱི་མེ་རྣམས་ཀྱང་རིམ་པར་བཞི་འགྱུར་གྱིས་ཚ་བར་གསུངས་སོ། །དེ་ལྟར་ཚོམས་ལས། །དལ་འབྱོར་ཆུད་ནི་མི་ཟོས་པར། །དེ་ལྟར་བདག་ནི་བསྲུང་བར་བྱ། །སེམས་ཅན་དམྱལ་བར་སྐྱེས་ན་ཡང་། །དལ་འབྱོར་ཐལ་བས་འགྱོད་པར་འོང་།ཞེས་དང༌། དཔས་བྱིན་གྱིས་ཞུས་པར། །ཁྱོད་ཀྱིས་མི་ཡི་ལུས་ནི་ཐོབ་གྱུར་ལ། །ཐོབ་ནས་སྡིག་པ་སྤང་བ་མ་བྱས་པས། །ཀྱེ་མ་ད་ལྟ་སྡུག་བསྔལ་མི་བཟད་མྱོང་། །འདི་ནི་མི་དགེའི་ལས་ཀྱི་རྣམ་སྨིན་ཡིན། །ལས་ཀྱི་རྣམ་པར་སྨིན་ལ་ཡིད་མ་ཆེས། །ཁྱོད་ནི་རང་གི་སེམས་ཀྱིས་མི་དགེ་བྱས། །འདི་ལ་ངས་ནི་ཅི་ཡང་མ་ལན་ཞེས། །དེ་ལ་ཆོས་རྒྱལ་གཤིན་རྗེ་དེ་སྐད་སྨྲ།། ཞེས་སོགས་གསུངས་ལ།དེ་བཞིན་དུ་ད་ལྟ་མི་ལུས་ཐོབ་དུས་སུ་དགེ་སྡིག་གི་བླང་དོར་ལ་མི་བརྩོན་པར་ལེ་ལོ་དང་རྣམ་གཡེང་གི་དབང་དུ་བཏང་ནས་ཕྱིས་མི་ལུས་ཐོབ་པར་གྱུར་ཅིག་ཅེས་སྨོན་ལམ་འདེབས་པའང་ཤིན་ཏུ་བླུན་པོ་ལེ་ལོ་ཅན་ཏེ་ཕྱི་མར་མི་ལུས་ཐོབ་ནའང་ད་ལྟའི་འདི་དང་མཚུངས་པས་སོ། །དེས་ན་ད་ལྟ་དལ་འབྱོར་ཐོབ་པ་ལ་སྙིང་པོ་མི་ལེན་པར་ཆུད་ཟོས་སུ་གཏོང་བ་དང་དགེ་སྡིག་གི་འདོར་ལེན་ཕྱིན་ཅི་ལོག་ཏུ་བྱེད་པ་ནི་བྱིས་དམྱལ་སོགས་སུ་སྐྱེས་པའི་ཚེ་ཡང་འགྱོད་པ་སྐྱེ་བར་ངེས་སོ།།དེ་ལྟར་ཀླུ་སྒྲུབ་ཀྱིས། འདིར་བདག་མི་ཡི་ལུས་ཐོབ་ནས། །ཕྱི་མར་སྨོན་ལམ་འདེབས་བྱེད་་པ། །དེ་ནི་བླུན་པོ་ལེ་ལོ་ཅན། །ངན་སོང་གནས་སུ་རབ་འགྱོད་དེ། ཞེས་སོ། །
 
 སེམས་མེད་དང་མཚུངས་པ་དང་དེའི་རྒྱུ་གང་ཡིན་བརྟག་པ་ནི། ཤིན་ཏུ་རྙེད་དཀའ་ཞིང་རྙེད་ན་རང་གཞན་ལ་འཕྲལ་དང་ཡུན་གྱི་ཕན་བདེ་མཐའ་དག་སྒྲུབ་པའི་གཞི་རྟེན་དུ་གྱུར་པའི་དལ་འབྱོར་གྱི་ལུས་ཁྱད་པར་ཅན་ལོ་ཏོག་སོགས་སྐྱེ་བའི་གཞི་རྟེན་དུ་གྱུར་པའི་ས་གཞི་བཟང་བོ་དང་མཚུངས་པ་འདི་ཇི་ཞིག་ལྟར་ཏེ་སྔོན་བསགས་ཀྱི་བསོད་ནམས་དགེ་བའི་སྟེས་དབང་གིས་རྙེད་པར་གྱུར་ནས་ད་ལྟ་བདག་༌་ཉིད་དགེ་སྡིག་སོགས་ཕན་གནོད་ཀྱི་རྒྱུ་ཇི་བཞིན་དུ་ཤེས་ནུས་པའི་ཐོས་སོགས་ལས་བྱུང་བའི་རྣམ་དཔྱོད་ཀྱི་ཤེས་རབ་དང་ལྡན་བཞིན་དུ་ཡང་བྱ་འོས་པ་སྤངས་ཏེ་བྱ་མི་འོས་པའི་ལས་ངན་མང་དུ་བསགས་ནས་ཕྱིར་ལང་སྟེ་སླར་ཡང་སྔར་ཡུན་རིང་དུ་མ་ཐར་ཞིང་སྡུག་བསྔལ་གྱིས་མནར་བའི་དམྱལ་སོགས་ཀྱི་གནས་ཉམ་ང་བ་དེར་རང་ཉིད་འཁྲིད་པར་བྱེད་ན། དཔེར་ན་འགའ་ཞིག་རིགས་སྔགས་ཀྱིས་རྨོངས་པར་བྱས་ནས་མེ་ནང་དུ་ཁྲིད་ཀྱང་ངོ་མི་ཤེས་པ་བཞིན་དུ་བདག་ལ་ཡང་ད་ལྟའི་དུས་འདིར་རྟོག་དཔྱོད་བྱེད་པའི་སེམས་མེད་བའི་སྨྱོན་པའམ་རོ་ལྟར་དུ་གྱུར་པར་ཟད་ཅེས་པ་སྟེ། སེམས་མེད་ན་དེར་ཟད་ཡོད་བཞིན་དུ་ནི་ཇི་ལྟར་ན་༢ཁྲིད་བར་བྱེད་རིགས་ཞེས་པ་སྟེ། འདིས་ནི་སྔར་ཐོག་མེད་ནས་དམྱལ་སོགས་མི་ཁོམ་པའི་གནས་ཀྱི་འཕྲང་མང་པོ་ལ་བརྒྱུད་བརྒྱུད་དེ་ཡུན་རིང་དུ་མ་ཐར་བར་སྡུག་བསྔལ་མང་པོ་མྱོང་བ་ལས་ད་རེས་བསོད་ནམས་དགེ་བའི་མཐུས་ལན་ཅིག་ཙམ་གྱི་རིང་ཐར་པ་འདི་དོན་མེད་དུ་བཏང་ནས་སླར་ཡང་གནས་རིས་མི་བཟད་པ་དེ་དག་ཏུ་ཕྱིར་ལོག་སྟེ་འགྲོ་ན་ནི་རིགས་སྔགས་ཀྱི་མཐུས་རྨོངས་པར་བྱས་པ་བཞིན་དུ་བདག་ནི་རང་ལ་ཕན་པའི་སེམས་དེ་མེད་པར་གྱུར་པའོ་སྙམ་དུ་བསམ་སྟེ་རྟེན་བཟང་པོ་འདི་ལ་བརྟེན་ནས་སྐྱེ་འཆིའི་རྒྱུན་ཅན་གྱི་སྲིད་པར་སྐྱེ་བ་བཟློག་པའི་སླད་དུ་ཐར་ལམ་ལ་འབད་དགོས་པར་བསྟན་ཏེ།བཤེས་སྤྲིང་ལས། མི་ཁོམ་སྐྱོན་བརྒྱད་པོ། །དེ་དག་དང་བྲལ་ཁོམ་པ་རྙེད་ནས་ནི། །སྐྱེ་བ་བཟློག་པའི་སླད་དུ་འབད་པར་མཛོད། །ཅེས་དང༌། དཔའ་བོས་ཀྱང་། །གང་ཞིག་ཐོབ་ནས་འཁོར་བ་ཡི། །ཕ་རོལ་ཕྱིན་པའི་ས་བོན་བསྐྲུན། །བྱང་ཆུབ་དཔལ་གྱི་ས་བོན་མཆོག །ཡིད་བཞིན་ནོར་བུ་ལས་ལྷག་པའི། །ཡོན་ཏན་རྒྱུན་གྱི་མི་རྣམས་ནི། །སུ་ཞིག་འདིར་དེ་འབྲས་མེད་བྱེད།།ཅེས་སོ། །
 
 འོ་ན་སྔགས་སོགས་ཅི་ཞིག་གིས་རྨོངས་པར་བྱས་ཤེ་ན། རྒྱུས་ཅིས་རྨོངས་ནས་རང་གིས་རང་བསླུས་པར་བྱས་བ་བདག་རང་གིས་ཀྱང་སྔར་མ་ཤེས་ཏེ་བདག་གི་ཁོང་པའི་ནང་འདི་ན་རང་རྨོངས་བྱེད་ཀྱི་རྒྱུ་ཅི་ཞིག་ཡོད་དེ་རྒྱུ་ཞིག་ནི་ཡོད་ངེས་པས་བརྟག་པར་བྱ་རིགས་སོ་ཞེས་པའོ། ། མ་ཟླང་བྱ་ཉོན་རྨོངས་ལ་བསམ་བ་བག་ཡོད་པར་བྱ་བ།གསུམ་པ་སྤང་བྱ་ཉོན་མོངས་ལ་བསམ་སྟེ་བག་བྱ་བ་ལ་གསུམ། ཉོན་མོངས་པའི་ཉེས་དམིགས་བཤད་པ། ཉོན་མོངས་སྤང་བའི་དཀའ་སྤྱད་བཟོད་རིགས་པ། 
 
 ཉོན་མོངས་ཇི་ལྟར་སྤོང་ཚུལ་ལོ།།དང་པོ་ནི། ཞེ་སྡང་སྲིད་སོགས་ཞེས་སོགས་ཏེ། །ཉོན་མོངས་པའི་ཉེས་དམིགས་འཆད་པ་ལ། རང་དབང་མེད་པར་བྲན་བཞིན་དུ་བྱེད་པ་ནི། །་གོང་དུ་བརྟག་དགོས་ཞེས་བཤད་པ་དེ་ལྟར་བརྟགས་པ་ན། རིགས་སྔགས་ཀྱི་མཐུས་རྨོངས་པར་བྱས་པ་ལྟར་གྱུར་པའི་རྒྱུ་ནི་ཉོན་མོངས་ལས་གཞན་ཅི་ཡང་མེད་ལ། ཉོན་མོངས་དེ་ཡང་ཇི་ལྟ་བུ་ཞིག་ཏུ་འདུག་བརྟགས་ན། སེམས་ཅན་དང་སྡུག་བསྔལ་སོགས་ལ་ཀུན་ནས་མནར་སེམས་པའི་ཞེ་སྡང་དང་ཡང་སྲིད་སོགས་ཟག་བཅས་ཀྱི་དངོས་པོ་ལ་མངོན་པར་ཆགས་པའི་སྲིད་པ་སྟེ་འདོད་ཆགས་དང༌། སོགས་ཞེས་པས་ལས་འབྲས་དང་དེ་ཁོ་ན་ཉིད་ཀྱི་དོན་ལ་རྨོངས་པའི་མ་རིག་པ་སོགས་རྩ་ཉོན་གཞན་དང་ཉེ་ཉོན་རྣམས་ཀྱང་བསྟན་ལ། དེ་ལྟ་བུའི་བདག་གི་དགྲ་བོ་ཉོན་མོངས་པ་དེ་རྣམས་ནི་འཇིག་རྟེན་པའི་དགྲ་གཞན་ལྟར་བྲོས་ན་འདེད་པའི་རྐང་པ་དང་བསྡད་ན་བརྡེག་པའི་ལག་པ་དང༌། སོགས་ཞེས་པས་འཐབ་ན་བསྣུན་བྱེད་ཀྱི་མཚོན་ཆ་ཐོགས་པ་དང་མགོ་དང་མིག་ལ་སོགས་པ་དག་ཀྱང་ཡོད་པའི་གཟུགས་ཅན་ཞིག་མིན་ཞེས་བསྟན་ལ། ལེ་ལོ་དང་མཚུངས་པར་ལྡན་པས་ན་སྟོབས་དང་བརྩོན་འགྲུས་ཆེ་བའི་དཔའ་ཞིང་བརྟུལ་ཕོད་པ་ཞིག་མ་ཡིན་ལ།གཏི་མུག་དང་མཚུངས་པར་ལྡན་པས་ན་ཡིད་གཞུངས་པའི་མཁས་ཤིང་མཛངས་པ་ཞིག་མིན་ན་ཡང་ཇི་ཞིག་ལྟར་ཉོན་མོངས་དེ་དག་གིས་བདག་རང་དབང་ཅུང་ཟད་ཀྱང་མེད་པར་བྲན་བཞིན་དུ་བཀོལ་བར་བྱས་ནས་སྡུག་བསྔལ་སྣ་ཚོགས་ལ་སྦྱོར་བར་བྱས་སོ་ཞེས་དེའི་ཉེས་དམིགས་སེམས་པ་སྟེ་བརྟགས་ན་དེ་འདྲ་ཞིག་གིས་དབང་དུ་བྱེད་པ་འདི་ཆེས་མི་འཐད་པས་འདི་སྤོང་རིགས་ཞེས་པའོ།།སྐབས་འདིར་འགྲེལ་ཆེན་དུ། ཞེ་སྡང་སྲེད་སོགས་ཞེས་པའི་སོགས་སྒྲས་ང་རྒྱལ་སོགས་ཕྲརྒྱས་བཅུ་གཟུང་བར་བྱ་སྟེ། སྲིད་པའི་རྩ་བ་ཕྲ་རྒྱས་དྲུག །འདོད་ཆགས་ཁོང་ཁྲོ་དེ་བཞིན་དུ། །ང་རྒྱལ་དང་ནི་མ་རིག་པ། །ལྟ་བ་ཐེ་ཚོམ་དེ་དག་བཅུ། །ཞེས་གང་གསུངས་པའོ། །ལྟ་བ་ལྔར་ཕྱེ་བས་བཅུར་འགྱུར་ཏེ་ཞེས་མཛོད་དྲངས་ནས་ཅུང་ཟད་བཤད་པ་ལྟར། འདིར་ཡང་མདོ་ཙམ་བཤད་པར་བྱ་སྟེ། དེ་ལ་སྤྱིར་སྲིད་པ་འགྲུབ་པའི་རྒྱུ་ལ་ལས་ཉོན་གཉིས་དགོས་ལ་དེ་ལས་ཀྱང་ཉོན་མོངས་གཙོ་ཆེ་སྟེ་ཉོན་མོངས་མེད་ན་སྔར་བསགས་ཀྱི་ལས་མཐའ་ཡས་པ་ཡོད་ཀྱང་རླན་དང་ས་སོགས་མེད་པའི་ས་བོན་གྱིས་མྱུ་གུ་སྐྱེད་མི་ནུས་པ་ལྟར་ལས་ལ་ལྷན་ཅིག་བྱེད་པའི་རྐྱེན་མེད་པ་སོགས་ཉོན་མོངས་མེད་༌་པས་སྐྱེ་བའམ་སྡུག་བསྔལ་གྱི་མྱུ་གུ་མི་འོབྱུང་ལ། ཉོན་མོངས་ཡོད་ན་སྔར་བསགས་པའི་ལས་མེད་ཀྱང་དེ་མ་ཐག་གསར་དུ་བསགས་ནས་ཡང་སྲིད་ཕྱིམའི་ཕུང་བོ་ལེན་པའི་ཕྱིར།དེ་ལྟར་ཡང་རྣམ་འགྲེལ་ལས། སྲིད་པའི་སྲེད་ལས་རྣམ་བརྒལ་བའི། ལོ༑ལས་གཞན་འཕེན་ནུས་མ་ཡིན་ཏེ། །ལྷན་ཅིག་བྱེད་པ་ཟད་ཕྱིར་རོ། །ཞེས་དང༌།སྲེད་པ་ནི། ཡོད་ན་སླར་ཡང་འབྱུང་ཕྱིར་རོ། །ཞེས་སོ། དེའི་ཕྱིར་ཉོན་མོངས་ལ་གཉེན་པོ་བསྟེན་ནས་སྤོང་བ་གལ་ཆེ་ཞིང་དེ་ལའང་དེ་དེའི་མཚན་ཉིད་དང་དབྱེ་བ་རྒྱུ་དང་བྱེད་ལས་སོགས་མངོན་པའི་གཞུང་ལས་འབྱུང་བ་ལྟར་ཤེས་པར་བྱས་ནས་གང་སྐྱེས་པ་ན་ངོས་བཟུང་ནས་དེའི་གཉེན་པོ་བསྟེན་ཏེ་སྤོང་དགོས་པར་གསུངས་སོ། །དེ་ལ་ཉོན་མོངས་སྤྱིའི་མཚན་ཉིད་ནི། ཀུན་བཏུས་ལས།ཆོས་གང་འབྱུང་བ་ན་རབ་ཏུ་མ་ཞི་བའི་མཚན་ཉིད་དུ་འབྱུང་སྟེ་དེ་བྱུང་བས་སེམས་ཀྱི་རྒྱུད་རབ་ཏུ་མ་ཞི་བར་འབྱུང་བ་དེ་ཉོན་མོངས་པའི་མཚན་ཉིད་དོ་ཞེས་གསུངས་པ་ལྟར་གང་སྐྱེས་པ་ན་སེམས་རྒྱུད་རབ་ཏུ་མ་ཞི་བར་བྱེད་པའི་བློ་ཞིག་གོ།སོ་སོའི་མཚན་ཉིད་ལ་ཕྲ་རྒྱས་བཅུའམ་རྩ་ཉོན་གྱི་དབང་དུ་བྱས་ན།འདོད་ཆགས་ནི། སྔ་མ་ལས། འདོད་ཆགས་གང་ཞེ་ན། ཁམས་གསུམ་པའི་རྗེས་སུ་ཆགས་པ་སྟེ་སྡུག་བསྔལ་སྐྱེད་པའི་ལས་ཅན་ནོ་ཞེས་ཏེ། ཟག་བཅས་ཀྱི་དངོས་པོ་ལ་རང་གི་ངོ་བོའི་སྒོ་ནས་ཡིད་འོང་དུ་མཐོང་ནས་དེ་དོན་དུ་གཉེར་བའི་སེམས་བྱུང་ཞིག་སྟེ། དཔེར་ན་རས་ལ་སྣུམ་ཞུགས་པ་དབྱུང་དཀའ་བ་ལྟར་འདིའང་རང་གི་དམིགས་པ་ལ་ཞེན་ཅིང་མཆེད་པ་ནི་དམིགས་པ་དེ་དང་བྲལ་དཀའ་བར་གསུངས་སོ། །དབྱེ་ན་ཁམས་གསུམ་གྱི་འདོད་ཆགས་གསུམ་མམ་འདོད་པའི་འདོད་ཆགས་དང་སྲིད་པའི་འདོད་ཆགས་གཉིས་སོ། །བྱེད་ལས་ནི་སྡུག་བསྔལ་སྐྱེད་པ་སྟེ་སྲིད་པའི་སྡུག་བསྔལ་ཐམས་ཅད་ཀྱི་རྩ་བ་ནི་སྲིད་པར་ཉིང་མཚམས་སྦྱོར་བའི་སྐྱེ་བ་ཡིན་ལ་དེའི་རྒྱུའི་གཙོ་བོ་ནི་འདོད་ཆགས་སམ་སྲེད་པ་ཡིན་པས་དེ་སྐད་བརྗོད་དོ།།ཁོང་ཁྲོ་ནི། དེ་ལས། ཁོང་ཁྲོ་བ་གང་ཞེ་ན། སེམས་ཅན་རྣམས་དང་སྡུག་བསྔལ་དང་སྡུག་བསྔལ་གྱི་ཆོས་རྣམས་ལ་ཀུན་ནས་མནར་སེམས་པ་སྟེ་རེག་པར་མི་གནས་པ་དང་ཉེས་པར་སྤྱོད་པའི་རྟེན་བྱེད་པའི་ལས་ཅན་ཞེས་ཏེ། དམིགས་ཡུལ་གསུམ་ལ་དམིགས་ནས་མི་བཟོད་ཅིང་ཀུན་ནས་མནར་སེམས་པ་སེམས་རྩུབ་མོ་ཡུལ་དེ་རྣམས་ལ་གནོད་པ་བྱེད་འདོད་པའོ།།དེའི་དམིགས་ཡུལ་གསུམ་ནི། སེམས་ཅན་རྣམས་དང་རང་རྒྱུད་དུ་གཏོགས་པའི་སྡུག་བསྔལ་རྣམས་དང་སྡུག་བསྔལ་དེ་དག་གང་ལས་འབྱུང་བའི་གནས་རྣམས་ཡིན་ལ། སྡུག་བསྔལ་གང་ལས་འབྱུང་བའི་གནས་ནི་གནོད་བྱེད་དང་མཚོན་ཆ་ཚེར་མ་སོགས་སོ།།དེ་ལ་ཀུན་ནས་མནར་སེམས་ཀྱི་གཞི་དགུ་ནི། རིན་ཕྲེང་ལས། གནོད་སེམས་བདག་དང་གྲོགས་དང་དགྲའི། །ཕྱོགས་ལ་དུས་གསུམ་དོན་མིན་པའི། །དོགས་པ་གཞན་ལ་གནོད་པའི་སེམས། །རྒྱུ་དགུ་ལས་ནི་བྱུང་བ་ཡིན། །ཞེས་པ་ལྟར་ཏེ། གནོད་བྱེད་འདིས་བདག་ལ་གནོད་པ་བྱས་སོ་བྱེད་དོ་བྱེད་པར་འགྱུར་རོ་ཞེས་པ་སྟེ་གསུམ་དང༌། དེ་བཞིན་དུ་འདིས་བདག་གི་གཉེན་གྲོགས་སོགས་ལ་གནོད་པ་བྱས་སོ་སོགས་གསུམ་དང༌། འདིས་བདག་གི་དགྲ་ལ་ལེགས་པ་བྱས་སོ་སོགས་གསུམ་སྟེ་དགུའོ། །དེའི་བྱེད་ལས་ནི། ཚེ་འདིར་བདེ་བ་ལ་རེག་པར་མི་གནས་པ་དང་ཕྱི་མ་ལའང་སྡུག་བསྔལ་དཔག་མེད་སྐྱེད་པ་སྟེ། མདོར་ན་ཁྲོ་བ་བདེར་གནས་པ། །ཞེས་སོགས་འཆད་འགྱུར་ལྟར་རོ།།ང་རྒྱལ་ནི། དེ་ལས། ང་རྒྱལ་གང་ཞེ་ན། འཇིག་ཚོགས་ལྟ་བ་ལ་བརྟེན་ནས་སེམས་ཁེངས་པ་སྟེ་མི་གུས་པ་དང་སྡུག་བསྔལ་འབྱུང་བའི་ལས་ཅན་ནོ་ཞེས་ཏེ། ཡོན་ཏན་དང་ནོར་སོགས་ཁེངས་པའི་གཞི་གང་རུང་ལ་དམིགས་ནས་སེམས་ཁེངས་པའི་རྣམ་པ་ཅན་གྱི་སེམས་བྱུང་ངོ༌། །ང་རྒྱལ་གང་སྐྱེ་ཐམས་ཅད་ངའོ་སྙམ་པའི་ངར་འཛིན་ལ་བརྟེན་ནས་སྐྱེ་བས་ན་འཇིག་ལྟ་ལ་བརྟེན་ནས་ཞེས་བརྗོད་དོ། །དབྱེ་ན་བདུན་ཡོད་དོ། །བྱེད་ལས་ཡོན་ཏན་ཅན་སོགས་ལ་མི་གུས་པ་དང་འདི་ཕྱི་ཀུན་ཏུ་སྡུག་བསྔལ་སྐྱེད་པར་བྱེད་པའོ།།མ་རིག་པ་ནི། དེ་ལས། མ་རིག་པ་གང་ཞེ་ན། ཁམས་གསུམ་པའི་མི་ཤེས་པ་སྟེ་ཆོས་རྣམས་ལ་ལོག་པར་ངེས་པ་དང་ཐེ་ཚོམ་དང་ཀུན་ནས་ཉོན་མོངས་པ་འབྱུང་པའི་རྟེན་བྱེད་པའི་ལས་ཅན་ནོ་ཞེས་ཏེ་བདེན་བཞི་སོགས་ཀྱི་རང་བཞིན་ལ་རྨོངས་པའི་སེམས་བྱུང་མི་ཤེས་པའོ། །འདིར་སེམས་བྱུང་མི་ཤེས་པ་ལ་བཤད་པ་ལྟར། དབྱིག་གཉེན་གྱིས་ཕུང་ལྔའི་རབ་བྱེད་དུའང་དེ་ལྟར་བཤད་ལ། ཆོས་ཀྱི་གྲགས་པས་ཕྱིན་ཅི་ལོག་ཏུ་འཛིན་པའི་རྨོངས་པ་ལ་བཞེད་ལ་དེའང་འཇིག་ལྟ་ཉིད་ལ་གཟུང་ངོ༌། །དེ་ལྟར་མ་རྟོགས་པའི་བློ་ལ་འདོད་པ་དང་ལོག་རྟོག་ཏུ་འདོད་པ་གཉིས་ཡོད་ཀྱང་དེའི་གཉེན་པོའི་གཙོ་བོ་ཨ་བདག་མེད་རྟོགས་པའི་ཤེས་རབ་ལ་འདོད་པ་འདྲའོ། །དབྱེ་ན་ལས་འབྲས་ལ་རྨོངས་པའི་མ་རིག་པ་དང་དེ་ཁོ་ན་ཉིད་ལ་རྨོངས་པའི་མ་རིག་པ་གཉིས་ཡོད་ལ། སྔ་མས་ངན་འགྲོར་འཕེན་པའི་ལས་གསོག་ཅིང་ཕྱི་མས་བདེ་འགྲོར་འཁོར་བའི་ལས་གསོག་པར་བྱེད་དོ། །བྱེད་ལས་ཆོས་རྣམས་ལ་ཕྱིན་ཅི་ལོག་གི་རྣམ་པར་ངེས་པ་དང་དེ་ལ་སོམ་ཉི་ཟ་བ་དང་ཆགས་སོགས་འབྱུང་ཞིང་འཕེལ་བ་དང་དེ་ལས་སྡུག་བསྔལ་༧༠་ཐམས་ཅད་འབྱུང་བའི་རྟེན་བྱེད་པ་སྟེ། རྣམ་འགྲེལ་ལས། དེ་ཉིད་ཕྱིར་ན་ཉེས་རྣམས་ཀྱི། །རྒྱུ་ནི་གཏི་མུག་ཡིན་པར་གསུངས། །ཞེས་སོ། །འདིས་དེ་ལྟར་སྲིད་རྩ་ལས་ཉོན་ཐམས་ཅད་ཀྱི་གཞི་བྱེད་པའི་ཕྱིར་ཡན་ལག་བཅུ་གཉིས་ཀྱི་ཐོག་མར་བསྟན་ཏོ།། ཐེ་ཚོམ་ནི། དེ་ལས། ཐེ་ཚོམ་གང་ཞེ་ན། བདེན་པ་རྣམས་ལ་ཡིད་གཉིས་ཟ་བ་སྟེ་དགེ་བའི་ཕྱོགས་རྣམས་ལ་མི་འཇུག་པའི་རྟེན་བྱེད་པའི་ལས་ཅན་ནོ་ཞེས་ཏེ། བདེན་བཞི་དང་ལས་འབྲས་སོགས་ལ་དམིགས་ནས་མཐའ་གཉིས་སུ་དོགས་པའི་སེམས་བྱུང་ངོ༌། །བྱེད་ལས་དགེ་བའི་བྱ་བ་རྣམས་ལ་འཇུག་པ་ལ་བར་དུ་གཅོད་ཅིང་ཁྱད་པར་བདེན་པ་མཐོང་བ་ལ་བར་དུ་གཅོད་ལ། དེའི་ཕྱིར་བདེན་པ་མཐོང་བ་ན་འདི་བཟློག་པར་འགྱུར་བས་མཐོང་སྤང་ཀུན་སྦྱོར་དུ་གཞག་གོ།ལྟ་བ་ནི། ཡུལ་གྱི་གནས་ཚུལ་དང་མི་མཐུན་པར་ལོག་པར་རྟོག་པའི་བདག་ཉིད་ཀྱི་ཤེས་རབ་ཉོན་མོངས་ཅན་ཏེ། དེ་ལ་ལོག་པར་འཛིན་ཚུལ་གྱི་རྣམ་པ་ཐ་དད་པའི་དབྱིབས་ལྔ་ཡོད་པ་ལས། འཇིག་ལྟ་ནི། དེ་ལས། ཉེ་བར་ལེན་པའི་ཕུང་བོ་ལྔ་པོ་རྣམས་ལ་བདག་དང་བདག་གིར་ཡང་དག་པར་རྗེས་སུ་ལྟ་བའི་བཟོད་པ་དང་འདོད་པ་དང་བློ་གྲོས་དང་རྟོག་པ་དང་ལྟ་བ་གང་ཡིན་པ་སྟེ་ལྟ་བ་ཐམས་ཅད་ཀྱི་རྟེན་བྱེད་པའི་ལས་ཅན་ནོ་ཞེས་ཏེ། ཉེར་ལེན་གྱི་ཕུང་པོ་ལ་དམིགས་ནས་ང་དང་ང་ཡིར་འཛིན་པའི་ཤེས་རབ་ཉོན་མོངས་ཅན་ནོ། །འདིས་གང་ལ་ལྟ་བའི་གཞི་ནི་མི་རྟག་པ་དང་དུ་མའི་ཆོས་ཙམ་ཡིན་གྱི་རྟག་བ་དང་གཅིག་པུའི་གང་ཟག་ནི་མེད་དོ་ཞེས་བསྟན་ཕྱིར་འཇིག་ཚོགས་ལ་ལྟ་བ་ཞེས་སྨོས་ཏེ་འཇིག་བ་ནི་མི་རྟག་པ་དང་ཚོགས་པ་ནི་དུ་མ་ཡིན་པས་སོ།།བཟོད་པ་སོགས་ཀྱི་དོན་ནི། ཕྱིན་ཅི་ལོག་གི་དོན་ལ་མི་སྐྲག་པས་བཟོད་པ། ལོག་པའི་ཡུལ་དེ་དོན་དུ་གཉེར་བས་འདོད་པ། ཡུལ་དེ་རྣམ་པར་འབྱེད་པས་བློ་གྲོས། དེར་མངོན་པར་ཞེན་པས་རྟོག་པ། དེ་ལ་དམིགས་པས་ལྟ་བ་ཞེས་བརྗོད་པའོ། །དབྱེ་ན་འཇིག་ལྟ་ཉི་ཤུ་ཡོད་དོ། །བྱེད་ལས་ལྟ་ངན་ཐམས་ཅད་ཀྱི་རྟེན་བྱེད་པས་ཏེ། ལྟ་བ་ཀུན་གྱི་མར་གྱུར་པའི། འཇིག་ཚོགས་ལྟ་བ། ཞེས་པ་ལྟར་རོ།།མཐར་ལྟ་ནི། དེ་ལས། ཉེ་བར་ལེན་པའི་ཕུང་པོ་ལྔ་པོ་དག་ལ་རྟག་པའམ་ཆད་པར་ཡང་དག་པར་རྗེས་སུ་ལྟ་བའི་བཟོད་པ་དང་ཞེས་སོགས་གསུངས་ཏེ། འཇིག་ལྟས་བཟུང་བའི་བདགུ་དེ་ལ་དམིགས་ནས་རྟག་ཆད་དུ་འཛིན་པའི་ཤེས་རབ་ཉོན་མོངས་ཅན་ནོ། །བྱེད་ལས་འདིས་རྟག་ཆད་ཀྱི་མཐར་ལྷུང་བར་བྱེད་པས་ན་མཐའ་བྲལ་དབུ་མའི་ལམ་གྱིས་སྲིད་པ་ལས་ངེས་པར་འབྱུང་བའི་བར་དུ་གཅོད་པའོ། ། ལྟ་བ་མཆོག་འཛིན་ནི།དེ་ལས་ལྟ་བ་དང་ལྟ་བའི་གནས་ཉེ་བར་ལེན་པའི་ཕུང་པོ་ལྔ་བོ་དག་ལ་མཆོག་དང་གཙོ་བོ་དང་ཁྱད་པར་དུ་འཕགས་པ་དང་དམ་པར་ཡང་དག་པར་རྗེས་སུ་ལྟ་བའི་བཟོད་པ་དང་ཞེས་སོགས་གསུངས་ཏེ། ལྟ་ངན་གཞན་དང་དེ་འབྱུང་བའི་གཞི་ཕུང་པོ་ལ་དམིགས་ནས་མཆོག་ཏུ་འཛིན་པའི་ཤེས་རབ་ཉོན་མོངས་ཅན་ནོ། །རྣམ་པའི་ཁྱད་པར་ལ། ཕུལ་དུ་བྱུང་བས་མཆོག་དང༌། འདི་ལས་ལྷག་པ་མེད་པས་གཙོ་བོ་དང༌། གཞན་ལས་ཁྱད་ཞུགས་པས་ཁྱད་འཕགས་དང༌། འདི་དང་མཚུངས་པ་གཞན་མེད་པས་དམ་པ་སྟེ་དེ་དང་དེར་འཛིན་པའོ། །བྱེད་ལས་ལྟ་དོན་ལ་མངོན་པར་ཞེན་ནས་དེ་མི་གཏོང་བའི་རྟེན་བྱེད་པའོ། །ཚུལ་ཁྲིམས་བརྟུལ་ཞུགས་མཆོག་འཛིན་ནི། དེ་ལས། ཚུལ་ཁྲིམས་དང་བརྟུལ་ཞུགས་དང་ཚུལ་ཁྲིམས་དང་བརྟུལ་ཞུགས་ཀྱི་གནས་ཉེ་བར་ལེན་པའི་ཕུང་པོ་ལྔ་པོ་དག་ལ་འདག་པ་དང་གྲོལ་བ་དང་ངེས་པར་འབྱིན་པར་ཡང་དག་པར་རྗེས་སུ་ལྟ་བའི་བཟོད་པ་དང་སོགས་ཏེ།ལྟ་ངན་གྱིས་ཀུན་ནས་བསླང་བའི་ཚུལ་ཁྲིམས་དང་ཁྱི་དང་བ་ལང་ལ་སོགས་པའི་ཆ་ལུགས་དང་གཡང་གཞི་འཆང་བ་སོགས་དམ་བཅས་པའི་བརྟུལ་ཞུགས་དང་དེ་དག་གང་ལས་འབྱུང་བའི་གནས་ཕུང་པོར་དམིགས་ནས་སྡིག་པ་འདག་པ་དང་ཉོན་མོངས་ལས་གྲོལ་བ་དང་འཁོར་བ་ལས་ངེས་པར་འབྱིན་པར་ལྟ་བའི་ཤེས་རབ་ཉོན་མོངས་ཅན་ནོ། །བྱེད་ལས་ཐར་བའི་ཆེད་དུ་འབད་ཀྱང་ངེས་པར་མི་འབྱུང་བས་ངལ་བ་འབྲས་བུ་མེད་པར་བྱེད་པའོ།།ལོག་ལྟ་ནི། དེ་ལས། རྒྱུའམ་འབྲས་བུའམ་བྱེད་པ་ལ་སྐུར་བ་འདེབས་པ་དང་ཡོད་པའི་དངོས་པོ་འཇིག་པ་སྟེ་ལོག་པར་བཟོད་པ་དང་ཞེས་སོགས་གསུངས་ཏེ། རྒྱུ་འབྲས་དང་ཚེ་སྔ་ཕྱི་སོགས་མེད་པར་ལྟ་བའི་ཤེས་རབ་ཉོན་མོངས་ཅན་ནོ། །དབྱེ་ན། ལེགས་སྤྱད་ཉེས་སྤྱད་སོགས་མེད་པར་ལྟ་བ་རྒྱུ་ལ་སྐུར་པ་འདེབས་པ། དགེ་སྡིག་གི་རྣམ་སྨིན་མེད་པར་ལྟ་བ་འབྲས་བུ་ལ་སྐུར་པ་འདེབས་པ། ཚེ་སྔ་ཕྱི་དང་ཕ་མ་སོགས་མེད་པར་ལྟ་བ་བྱེད་པ་ལ་སྐུར་པ་འདེབས་པ། དཀོན་མཆོག་སོགས་མེད་པར་ལྟ་བ་ཡོད་པའི་དངོས་པོར་སྐུར་པ་འདེབས་པའོ། །ལྟ་བ་ལྔ་བོ་དེ་དག་བསྡུ་ན་སྒྲོ་སྐུར་གཉིས་སུ་འདུ་སྟེ་ལྟ་བ་དང་པོ་བཞི་སྒྲོ་འདོགས་པའི་ལྟ་བ་དང་ལོག་ལྟ་ནི་ཕལ་ཆེར་རྒྱུ་འབྲས་སོགས་ཡོད་པའི་དངོས་པོ་བསལ་ནས་སྐུར་པ་འདེབས་པའི་ལྟ་བ་ཡིན་ལ། དེ་ལྟར་ལས་འབྲས་དང་ཚེ་སྔ་ཕྱི་སོགས་མེད་པར་ལྟ་བའི་ལོག་ལྟས་ནི་དགེ་རྩ་གཅོད་པས་ལོག་ལྟའི་ནང་ནས་ཀྱང་ཉེས་པ་ཆེ་བའོ། །འོན་ཀྱང་ལོག་ལྟ་ལ་གཙོ་བོ་དང་དབང་ཕྱུག་སོགས་འགྲོ་བའི་རྒྱུའམ་བྱེད་པ་པོར་ལྟ་བའི་སྒྲོ་འདོགས་ཀྱི་ཆའང་ཡོད་དོ། ལྟ་བ་ལྔ་བོ་ལ་ནང་གསེས་ཀྱི་ཕྱེ་ན་ལྟ་ངན་དྲུག་ཅུ་རྩ་གཉིས་སོགས་མང་ངོ༌། །ཉེ་ཉོན་རྣམས་ཀྱི་ངོས་འཛིན་སོགས་ནི་གཞན་ལས་ཤེས་བར་བྱའོ།།
 
 རང་ལ་མི་རིགས་པའི་གནོད་པ་བྱེད་པ་ལ་བཟོད་པ་སྨད་པ་ནི། དེ་ལྟ་བུའི་ཉོན་མོངས་པའི་དགྲ་དེ་རྣམས་ནི་བདག་གི་སེམས་ལ་རྟེན་བཅས་ནས་གནས་བཞིན་དུ་དགའ་མགུར་ཏེ་དོགས་པ་དང་འཛེམ་པ་ཙམ་ཡང་མེད་པར་ཅི་དགའ་ཅི་འདོད་དུ་བདག་ལ་དམྱལ་སོགས་ངན་སོང་གི་སྡུག་བསྔལ་ལ་སྦྱོར་བ་བསོགས་ཀྱི་གནོད་པ་ཆེན་པོ་བྱེད་པ་འདི་ནི་བཀའ་གདམས་བློ་སྦྱོང་དུ་གནས་ས་མགོ་ལ་གནས་ནས་ཀྱལ་ཀ་མིག་ལ་བྱེད་པ་ཞེས་གསུངས་པ་ལྟར་འབྲལ་མེད་དུ་གྲོགས་ལྟར་འགྲོགས་ནས་གནོད་པ་བྱེད་པ་འདི་ཤིན་ཏུ་མི་རིགས་པས་དེ་ལྟར་བྱེད་པ་ལའང་བདག་མི་ཁྲོ་བར་བཟོད་ཅིང་སྲོན་པར་བྱེད་པ་ནི་རྣམ་པ་ཀུན་ཏུ་མི་རིགས་སོ། །བྱང་སེམས་ཀྱིས་གནོད་བྱེད་ལ་ཇི་མི་སྙམ་པའི་བཟོད་པ་སྒོམ་དགོས་པ་མིན་ནམ་ཞེ་ན།་བཟོད་པར་བྱ་བའི་གནས་མིན་པ་འདི་ལྟ་བུ་ལ་བཟོད་པར་བྱེད་པ་ནི་དམ་པ་རྣམས་ཀྱིས་ཤིན་ཏུ་སྨད་པར་བྱ་བའི་གནས་སུ་གྱུར་པ་ཁོ་ན་ཡིན་གྱི་བསྔགས་པའི་གནས་བསྒོམ་པར་བྱ་བ་དང་ཉམས་སུ་བླང་བར་བྱ་རྒྱུའི་བཟོད་པ་མ་ཡིན་པས་འདི་ལ་དགྲར་བལྟས་ནས་སྤང་བར་བྱའོ།།
 
 གནོད་ཚབས་ཤིན་ཏུ་ཆེ་བ་ནི། དེ་ཙམ་དུ་ཅི་གནོད་དགྲར་བལྟ་དགོས་པ་ཅི་ཡིན་སྙམ་ན། གལ་ཏེ་ལྷ་དང་ལྷ་མིན་སོགས་འཇིག་རྟེན་ན་མཐུ་དང་སྟོབས་ཆེ་བར་གྲགས་པ་རྣམས་ཕྱོགས་གཅིག་ཏུ་བསྡོངས་ནས་དེ་ཐམས་ཅད་བདག་ལ་དགྲར་ལངས་པར་གྱུར་ཀྱང་ནོར་འཕྲོག་པ་ལུས་ལ་བརྡུང་བརྡེག་བྱེད་པ་༌་ཙམ་དང་ཅི་ཙམ་ཐུ་ན་ཡང་སྲོག་གཅོད་པ་ཙམ་བྱེད་ནུས་ཀྱི། དེ་ལས་གཞན་དུ་དགྲ་དེ་དག་གི་ནང་ནས་སུས་ཀྱང་མནར་མེད་པའི་དམྱལ་བའི་མེ་ནང་དུ་བདག་འཁྲིད་ཅིང་རང་མེ་ནང་དེར་འཇུག་པར་བྱེད་པ་ཙམ་ཡང་བྱེད་མི་ནུས་ལ།
 
 རང་རྒྱུད་ཀྱི་ཉོན་མོངས་པ་སྟོབས་ཤིན་ཏུ་ཆེན་པོ་ཅན་གྱི་དགྲ་འདིས་དབང་དུ་བྱས་ན་ནི་མཚམས་མེད་པ་ལ་སོགས་པའི་ལས་ངན་ཚབས་ཆེན་ཀྱང་ཉེ་བར་གསོག་པའི་རྒྱུ་དང་རྐྱེན་༌བྱས་ནས་མནར་མེད་ཀྱི་མེ་གང་དང་འཕྲད་ན་རྩ་ཤིང་སོགས་ཀྱི་དངོས་པོ་གཞན་ལྟ་ཅི་རིའི་རྒྱལ་པོ་རི་རབ་ཀྱང་ལྷག་མ་ཐལ་བ་ཙམ་ཡང་ནི་མི་ལུས་པ་ཉིད་དུ་སྲེག་པར་བྱེད་པའི་མེ་ནང་དེར་བདག་སྐད་ཅིག་གཅིག་ལའང་༢༢དོར་བར་བྱེད་པའམ་འཕེན་པར་བྱེད་ངེས་པས་ན་འདིས་གནོད་པ་ལྟ་བུ་དགྲ་སུས་ཀྱང་བྱ་མི་ནུས་པ་འདི་ལ་དགྲར་བལྟ་བ་ཙམ་དུ་མ་ཟད་གཉེན་པོ་སྟོབས་ལྡན་བསྟེན་ནས་ཉོན་མོངས་པའི་དགྲ་འདི་གཞོམ་པ་ལ་ཐབས་སྣ་ཚོགས་ཀྱིས་བརྩོན་པར་བྱའོ། །ལྷ་མིན་ཞེས་པ་ནི་རྒྱུ་དཔེར་མི་མིན་ཏེ་གནོད་སྦྱིན་ལ་སོགས་པ་ཞེས་གསུངས་སོ། །
 
 གནོད་ཡུན་ཤིན་ཏུ་རིང་བ་ནི། འདི་ལ་དེ་ཙམ་དུ་འཁོན་དུ་འཛིན་པ་ཅི་ཡིན་སྙམ་ན། བདག་གི་གནོད་བྱེད་དུ་གྱུར་པའི་ཉོན་མོངས་པའི་དགྲ་བོ་གང་ཡིན་པ་དེ་ནི་དེ་ལྟར་སྟོབས་ཆེ་ཞིང་གནོད་ཚབས་ཆེ་བར་མ་ཟད་འདིས་ནི་སྔར་དུས་རིང་པོར་འཁོར་བ་ཐོག་མ་མེད་པ་ནས་ད་ལྟའི་བར་དུ་བར་མ་ཆད་དུ་གནོད་པ་ཆེན་པོ་བྱས་ཤིང་ཕྱིན་ཆད་ཀྱང་འདི་གཉེན་པོའི་སྟོབས་ཀྱིས་མ་སྤངས་ན་འཁོར་བ་མཐའ་མེད་ཀྱི་བར་དུ་ཡང་རྟག་ཏུ་གནོད་པ་བྱེད་ངེས་ཡིན་པ་ལྟར་མི་དང་མི་མིན་ལ་སོགས་པ་འཇིག་རྟེན་པའི་དགྲ་བོ་གཞན་ཀུན་གྱིས་ཀྱང་ནི་ལོ་དང་ཟླ་བ་སོགས་ཀྱི་དུས་ཐུང་ངུ་རེ་ཙམ་ལས་ཉོན་མོངས་པའི་དགྲ་དེ་ལྟ་བུར་དུས་ཡུན་རིང་དུ་གནོད་པ་བྱེད་ཐུབ་པ་མ་ཡིན་ནོ་ཞེས་སམ་ཚེ་ཡུན་རིང་པོ་ཐུབ་པ་མ་ཡིན་ནོ་ཞེས་པའོ། །དེས་ན་དེ་གཞོམ་པ་ལའང་ཡུན་རིང་པོར་བརྩོན་པ་ཆུ་བོའི་རྒྱུན་བཞིན་བསྟེན་དགོས་ཀྱི་གཉེན་པོ་ཐུན་རེ་ཙམ་བསྒོམ་པས་ཅིར་ཡང་མི་འགྱུར་རོ། །དེ་ཡང་དཔེར་ན་མཛེ་ནད་ལྟ་བུའི་ནད་ཚབས་ཆེན་གྱིས་ཐེབས་པ་ཞིག་གིས་སྨན་ཐུན་ལན་རེ་ལན་གཉིས་ཙམ་བསྟེན་པས་ནད་གསོ་མི་ཐུབ་པ་ལྟར་རང་ཅག་ཐོག་མ་མེད་པ་ནས་ཉོན་མོངས་པའི་ནད་གཞི་ཚབས་ཆེན་གྱིས་ནད་ཐེབས་པ་ལ་གདམས་ངག་གི་དོན་ཐུན་རེ་རེ་གཉིས་གཉིས་ཙམ་ཉམས་སུ་བླངས་པས་མི་ཆོག་གི་ལམ་གྱི་ཆ་ཡོངས་རྫོགས་ཡུན་རིང་པོའི་བར་དུ་ཉམས་སུ་ལེན་པ་དགོས་ཏེ། ཙནྡྲ་གོ་མིས། དེར་ཡང་རྒྱུན་དུ་སེམས་ནི་རྨོངས་པ་ལ། །ཡུན་རིང་དུས་སུ་ནད་གཞི་བསྟེན་བྱེད་ཅིང་། །མཛེ་ཅན་རྐང་བ་ལག་པ་ཆད་པ་ལ། །ཐང་འགའ་སྨན་བསྟེན་པ་ཡིས་ཅི་བགྱིར་མཆིས། །ཞེས་དང༌། སེམས་ཀྱི་ཤིང་ནི་ཐོག་མ་མེད་དུས་ཅན། །ཉོན་མོངས་ཁ་བའི་ཁུ་བས་བརླན་བགོས་པ། །རོ་ཞིམ་དངོས་པོར་བགྱི་བར་མི་ནུས་ལྟར། །ཡོན་ཏན་ཆུ་ཡི་ཐིགས་པས་ཅི་རུ་འགྱུར། །ཞེས་པ་ལྟར་རོ།།
 
 ཇི་ལྟར་བསྟེན་པ་དེ་ལྟར་གནོད་པ་བྱེད་པ་ནི། མཐུན་པས་བསྟེ་ན་པའམ་བསྡུ་བས་བྱས་ན་གནོད་མི་བྱེད་དོ་ཞེ་ན། འཇིག་རྟེན་པའི་དགྲ་གཞན་ཀུན་ལ་ཁོ་རང་གི་འདོད་པ་དང་རྗེས་སུ་མཐུན་པར་ཟས་གོས་ནོར་སོགས་ཀྱི་བསྙེན་བཀུར་དང་རིམ་གྲོ་བྱས་ཏེ་མཉེས་ཐབས་ཀྱི་སྒོ་ནས་བསྟེན་པར་བྱས་ན་དེ་ཐམས་ཅད་ཀྱིས་རང་ལ་ནུས་པ་ཅི་ཡོད་ཀྱི་སྒོ་ནས་ཚུར་ལའང་ཕན་པ་དང་བདེ་བ་སྒྲུབ་པའི་གྲོགས་བྱེད་པ་ཤ་སྟག་ཡིན་ནའང༌། ཉོན་མོངས་པའི་དགྲ་བོ་མི་བསྲུན་པ་རྣམས་ནི་ཁོ་རང་དང་རྗེས་སུ་མཐུན་པར་ཞུགས་ནས་གྲོགས་ཀྱི་ཚུལ་དུ་བསྟེན་པར་བྱས་ན་སྦྲུལ་ལ་འོ་མ་ཇི་ཙམ་སྟེར་བ་དེ་ཙམ་དུ་དུག་གི་ནུས་པ་འཕེལ་བ་ལྟར་སྟོབས་དང་ནུས་པ་གོང་འཕེལ་དུ་སོང་ནས་ཕྱིར་ཞིང་སྟེ་སླར་ཡང་སྡུག་བསྔལ་དག་པོ་སྐྱེད་ཅིང་གནོད་པ་ཆེན་པོ་བྱེད་པས་ན་དེའི་མཐུན་གྲོགས་མི་བྱ་བར་ཕྱིན་ཆད་རང་བདེ་བའི་ཐབས་སུ་དེ་གཞོམ་པ་ལ་བརྩོན་པར་བྱའོ། །
 
 ཇི་ཙམ་དུ་འགྲོགས་པ་དེ་ཙམ་དུ་དགའ་བདེ་མི་འཐོབ་པ་ནི། བོ་དོང་དུ་བཤད་པ་དེ་ལྟར་དུས་ཡུན་རིང་བོ་ཐོག་མ་མེད་པ་ནས་བོར་མ་ཆད་པར་རྒྱུན་ཆགས་སུ་རང་ལ་གནོད་པ་ཚབས་ཆེན་སྐྱེལ་བའི་དགྲར་གྱུར་པ་སྤྱིར་འཁོར་བ་ཁྱད་པར་ངན་སོང་གི་སྡུག་བསྔལ་དང་འཇིགས་པ་༌དང་འཚེ་བ་ལ་སོགས་པ་གནོད་པའི་ཚོགས་ཇི་སྙེད་ཅིག་ཡོད་པ་དེ་ཐམས་ཅད་རབ་ཏུ་སྐྱེ་བ་དང་འཕེལ་བའི་རྒྱུའམ་ས་བོན་གཅིག་པུ་ཉིད་དུ་གྱུར་པའི་ཉོན་མོངས་པའི་དགྲ་འདི་དག་བདག་གི་སྙིང་ལ་སྟེ་སེམས་རྒྱུད་ལ་ངེས་པར་གནས་འཆའ་ཞིང་འབྲལ་མེད་དུ་འགྲོགས་ན་བདག་འཁོར་བར་འཇིགས་པ་མེད་པ་དང་ཡིད་ལ་དགའ་བ་སྐྱེ་བར་ག་ལ་འགྱུར་ཏེ་མི་འགྱུར་རོ། །ཚིགས་བཅད་འདི་ནི་གོང་མ་རྣམས་ཀྱི་དོན་བསྡུ་ཡང་ཡིན་ཏེ། དེ་ལྟར་ཡུན་རིང་སོགས་དང་གནོད་པའི་ཚོགས་རབ་སོགས་དང་བདག་གི་སྙིང་ལ་སོགས་ནི་རིམ་པར་གོང་གིབདག་གི་ཉོན་མོངས་སོགས་དང་གལ་ཏེ་ལྷ་དང་ལྷ་མིན་སོགས་དང་བདག་གི་སེམས་ལ་སོགས་ཀྱི་དོན་བསྡུར་སྦྱར་རོ། །
 
 གཞན་ཡང་སྡུག་བསྔལ་སྣ་ཚོགས་ཀྱིས་འཆིང་བར་བྱེད་པ་ཡི་གནས་འཁོར་བའི་བཙོན་ར་ལས་ནམ་དུ་ཡང་ཐར་དུ་མི་སྟེར་ཞིང་གནོད་པ་བྱར་བཏུབ་ཚད་བྱ་ཞིང་ཨ་བཟོད་དཀའ་བའི་སྡུག་བསྔལ་དུ་མ་ལ་སྤྱོར་བའི་སྒོ་ནས་འཁོར་བའི་བཙོན་རའི་སྲུང་མ་བྱེད་ཅིང་དམྱལ་བ་སོགས་ཀྱི་བཙོན་དོང་མ་རུངས་པར་འཕེན་པར་བྱེད་པ་དང༌། ཉོན་མོངས་པས་བསྐྱེད་པའི་ལས་ངན་པའི་དབང་གིས་དམྱལ་བ་ཡི་དྭགས་སོགས་ཀྱི་གནས་སུ་མི་དང་བྱ་ཁྱི་སོགས་གཤིན་རྗེའི་སྐྱེས་བུའི་ཚུལ་དུ་སྣང་བའི་གསོད་བྱེད་ཀྱི་གཤེད་མར་གྱུར་ཅིང་མཐོ་རིས་དང་ཐར་བའི་སྲོག་གཅོད་པར་བྱེད་པའི་ཉོན་མོངས་པའི་དགྲ་བོ་མ་རུངས་པ་ཉེས་པ་མ་ལུས་པའི་འབྱུང་གནས་སུ་གྱུར་པ་འདི་དག་ནི་གལ་ཏེ་བདག་གི་བློ་ཡི་གནས་སམ་ཡིད་ཀྱི་ཁྱིམ་གྱི་ནང་དུ་ཆགས་པའི་དྲ་བ་སྟེ་ཚུལ་མིན་ཡིད་བྱེད་ཀྱི་རྟོག་པའི་ཨདྲ་བ་ལྕགས་ཀྱི་གཟེབ་ལྟ་བུའི་ནང་ན་རྫོང་བཅས་ནས་རྟག་ཏུ་གནས་ན་བདག་ལ་དུས་ནམ་གྱི་ཚེ་ཡང་ལུས་སེམས་བདེ་བའི་གོ་སྐབས་ག་ལ་ཡོད་དེ་མེད་པ་ནི་དཔེར་ན་སྤྱང་ཀུ་དང་ལུག་གཉིས་ལྷན་ཅིག་ཏུ་སྦྲེལ་ཏེ་བཞག་ན་ལུག་ལ་བདེ་བའི་སྐབས་མེད་པ་བཞིན་ནོ་ཞེས་བླ་མ་རྗེའི་ཞལ་རྒྱུན་ལས་སོ། །དེ་ལྟར་ཉོན་མོངས་པའི་དགྲས་ནི་གནོད་པ་ཤིན་ཏུ་ཆེན་པོ་བྱེད་པའི་ཕྱིར་དགྲའི་ནང་ནས་ཀྱང་དགྲ་ཆེན་པོ་མ་རུངས་པ་ཡིན་ཏེ།འཆར་བྱེད་ཀྱིས་ཞུས་པ་ལས། རྒྱལ་པོ་ཆེན་པོ་དགྲ་འདི་ནི་དགྲ་ཆུང་ངུ་ཡིན་ཏེ། འདི་མ་ཡིན་པའི་དགྲ་ཆེན་པོ་ཤར་གཉེར་བ་ཞིག་ཡོད་དོ། །གསོལ་པ་དགྲ་དེ་གང་ལགས། བཀའ་སྩལ་པ།དགྲ་ཆེན་པོ་ཉོན་མོངས་པ་བདག་ཏུ་འཛིན་པ་ཞེས་བྱ་བ་ཞིག་ཡོད་དོ་ཞེས་དང༌། རྣམ་རྟོག་བདག་ཏུ་འཛིན་པའི་དགྲ་ཆེན་པོ། །འདི་ནི་སྒྱུ་བཞིན་དངོས་པོ་མེད་བཞིན་དུ། །ཐོག་མ་མེད་ནས་བདག་མལ་གནས་ནས་ནི། །བདག་གི་ཆོས་སྐུ་ཡིད་བཞིན་རིན་ཆེན་ཏེ། །གཟོད་མའི་མུ་ནས་དགྲ་ཡིས་བརྐུས་ནས་སུ། །མཚན་མའི་ཚང་ཚིང་གསེབ་ཏུ་སྦས་ནས་བདག ད་དུང་འཆིང་ཞིང་འཁོར་བར་འཁྱམ་དུ་འཇུག །འཇིག་རྟེན་དགྲས་ནི་བསད་ནས་ནོར་འཕྲོག་ཙམ། །དེ་ལ་བཟོད་བྱས་བསོད་ནམས་ཚོགས་ཀྱང་རྫོགས། །དགྲ་འདི་ཞི་བདེ་ཐར་པའི་སྲོག་ཀྱང་གཅོད། །དེ་བསྟེན་བསོད་ནམས་འཁོར་བར་འདམ་དུ་འཆིང༌། །ཞེས་གསུངས་པའི་ཕྱིར། དེ་རྣམས་ནི་ཉོན་མོངས་པའི་ཉེས་དམིགས་བསྟན་པ་ཡིན་ལ། དེ་ལྟ་བུའི་ཉེས་དམིགས་མཐོང་ནས་དེ་ལ་དགྲར་བཟུང་སྟེ་སྤང་དགོས་པ་ཡིན་པས་དེའི་ཉེས་དམིགས་ཤེས་པ་གལ་ཆེའོ།།གཞན་ཡང་ཉོན་མོངས་པའི་ཉེས་དམིགས་ནི།ཉོན་མོངས་སྐྱེས་པ་ན་དང་པོར་སེམས་ཀུན་ནས་ཉོན་མོངས་པར་བྱེད་པ་དང་དམིགས་པ་ལ་ཕྱིན་ཅི་ལོག་ཏུ་བྱེད་པ་དང་བག་ལ་ཉལ་བརྟན་པར་བྱེད་པ་དང་རིགས་མཐུན་གྱི་ཉོན་མོངས་པའི་རྒྱུན་མི་འཆད་པར་བྱེད་པ་དང༌། རང་གཞན་གཉིས་ཀ་ལ་གནོད་པ་ཆེན་པོ་བྱེད་པ་དང་ཚེ་འདི་ཕྱི་གཉིས་ཀ་ལ་ཁ་ན་མ་ཐོ་བ་ཆེན་པོ་སྐྱེད་པ་དང་སྡུག་བསྔལ་དང་ཡིད་མི་བདེ་བ་མྱོང་བར་བྱེད་པ་དང་སྐྱེ་བ་ལ་སོགས་པའི་སྲིད་པའི་སྡུག་བསྔལ་རྣམས་འགྲུབ་པར་བྱེད་པ་དང༌། ཐར་བ་ལས་རིང་དུ་བྱེད་པ་དང་དགེ་བ་དང་བདེ་བ་སོགས་ལས་ཉམས་པར་བྱེད་པ་དང་འཁོར་གྱི་ནང་དུ་སོང་བ་ན་དགའ་བ་དང་མི་འཇིགས་པ་མེད་ཅིང་ཡིད་ཞུམ་པ་དང་ཕྱོགས་མཚམས་རྣམས་སུ་མི་སྙན་པ་འཕེལ་བ་དང་བསྟན་པ་སྲུང་བའི་ལྷ་དང་སྟོན་པ་དང་གྲོགས་དམ་པ་རྣམས་ཀྱིས་སྨོད་པ་དང་འགྱོད་བཞིན་དུ་འཆི་ལ་ཤི་བའི་འོག་ཏུ་ཡང་ངན་འགྲོར་སྐྱེ་བ་སོགས་ཀྱི་ཉེས་དམིགས་མང་དུ་འབྱུང་བར་གསུངས་ལ། མདོ་སྡེའི་རྒྱན་ལས་ཀྱང་། ཉོན་མོངས་རྣམས་ཀྱིས་བདག་འཇོམས་སེམས་ཅན་འཇོམས་ཤིངཚུལ་ཁྲིམས་འཇོམས། །ཉམས་བཅས་རྙེད་པས་དམན་ཞིང་སྲུང་དང་དེ་བཞིན་སྟོན་པས་སྨད། །རྩོད་བཅས་མི་སྙན་དེ་ནི་གཞན་དུ་མི་ཁོམ་གནས་སུ་སྐྱེ། །ཐོབ་དང་མ་ཐོབ་ཉམས་པས་ཡིད་ལ་སྡུག་བསྔལ་ཆེན་པོ་ཐོབ། །ཅེས་གསུངས་སོ།།
 
 གཉིས་པ་ཉོན་མོངས་སྤོང་བའི་དཀའ་སྤྱད་བཟོད་རིགས་པ་ནི། དེ་ལྟས་ཇི་སྲིད་སོགས་ཏེ། དེ་ལ། ཉོན་མོངས་པའི་དགྲ་གཞོམ་པའི་ཕྱིར་གོ་ཆ་བགོ་བ་ནི། མི་འདོད་པ་དང་ཉེས་པ་ཐམས་ཅད་ཀྱི་རྩ་བ་ཡིན་པ་དེ་ལྟས་ཏེ་དེའི་ཕྱིར་ཇི་སྲིད་བདག་གིས་དགྲ་བོ་མ་རུངས་པ་ཉོན་མོངས་པ་འདི་དག་སྐྱེད་བྱེད་ཀྱི་ས་བོན་དང་བཅས་མངོན་སུམ་དུ་མཐོང་བཞིན་དུ་ངེས་པར་མ་བཅོམ་པ་དེ་སྲིད་དུ་བདག་ཉོན་མོངས་པའི་གཡུལ་ངོར་ཞུགས་པའི་སྐབས་འདིར་དེ་འཇོམས་བྱེད་ཀྱི་གཉེན་པོ་སྟོབས་ལྡན་བསྟེན་པ་ལ་ག བརྩོན་པའི་དམ་བཅའི་ཁུར་དེ་ཉིད་སྐད་ཅིག་ཀྱང་མི་འདོར་བར་འབད་པར་བྱ་སྟེ། དཔེར་ན་འཇིག་རྟེན་ན་ཐ་མལ་པའི་གནོད་བྱེད་ཀྱི་དགྲ་ཆེན་པོ་ལྟ་ཞོག་རེ་ཞིག་གནོད་བྱེད་ཆུང་དུ་ཚིག་ངན་སྨྲ་བ་ཙམ་ལ་ཡང་ཁྲོས་པར་གྱུར་པ་ན་འཁོན་འཛིན་ཤིན་ཏུ་ཆེ་བས་ང་རྒྱལ་ཤུགས་དྲག་རྒྱས་ཏེ་བདོ་བ་རྣམས་གནོད་བྱེད་དེ་ངེས་པར་མ་བཅོམ་པར་བློ་བདེ་མོར་བྱས་ནས་གཉིད་མི་འོང་བ་ཙམ་དུ་བརྩོན་པར་བྱེད་ན།གནོད་པ་ཤིན་ཏུ་ཆེན་པོ་བྱེད་པའི་ཉོན་མོངས་པའི་དགྲ་གཞོམ་པ་ལ་ཅིའི་ཕྱིར་བརྩོན་པར་མི་བྱེད་དེ་ཤིན་ཏུ་བརྩོན་པར་བྱ་རིགས་སོ།།དཔེ་འགར་དེ་ལྟར་ཇི་སྲིད་ཞེས་ཡོད་ཀྱང་སྔ་མ་ལྟར་བྱས་ན་གོ་བདེ་ལ། བདག་གི་དགྲ་བོ་ཉོན་མོངས་པ་ཞེས་པའང་ཡོད་དོ། །
 
 གོ་ཆ་བགོས་པ་བརྟན་པར་བྱ་དགོས་པ་ན། གསོད་བྱེད་ལ་ལྟོས་མི་དགོས་པར་རང་བཞིན་གྱིས་ཏེ་རང་གི་ངང་གིས་རིང་དུ་མི་གནས་པར་གསོན་མཐའ་འཆི་བས་ནོན་པའི་བ་སྡུག་བསྔལ་དང་ལྡན་པར་གྱུར་པའི་ཐ་མལ་པའི་དགྲ་ཉོན་མོངས་པ་སྟེ་ཉམས་ཆུང་ཞིང་སྙིང་རྗེ་བའི་གནས་སུ་གྱུར་པ་དེ་དག་ཀྱང་གསོད་པ་སོགས་ཀྱི་ཕྱིར་ཕ་རོལ་གྱི་གཡུལ་ངོར་བཙན་ཐབས་སུ་ཞུགས་ཏེ་ཕན་ཚུན་གྲལ་དུ་སྒྲིག་པའམ་ཚར་དུ་དངར་བ་སྟེ་གཡུལ་སྤྲད་ནས་འཐབ་མོ་འགྱེད་པའི་ཚེ་སྙིང་སྟོབས་བསྐྱེད་དེ་ནན་གྱིས་ཕ་རོལ་པོ་གཞོམ་པ་སྟེ་སྲོག་འཕྲོག་པར་འདོད་པའི་གཏུམ་པོ་དྲག་ཤུལ་ཅན་ཡང་མདའ་མདུང་རལ་གྲི་ལ་སོགས་པའི་མཚོན་རྣོན་གྱིས་སླར་ཡང་ཕོག་པའི་སྡུག་བསྔལ་ཆེན་པོ་རྣམས་ཀྱང་ཇི་མི་སྙམ་པར་ཁྱད་དུ་བསད་ནས་སྲོག་དང་བསྡོས་ནས་གསོད་པར་བྱེད་ཅིང་ཕ་རོལ་པོ་དེ་གསོད་པ་སོགས་ཀྱི་དོན་དེ་མ་གྲུབ་པར་ཁ་ཕྱིར་ཕྱོགས་པའམ་ཕྱིར་ལོག་ནས་འབྱེར་བ་སྟེ་འབྲོས་པར་མི་བྱེད་པ་ཡིན་ནོ། །
 
 དེ་བས་ཆེས་ཆེར་ལྷག་པའི་དགྲ་བོ་དུས་རྟག་ཏུ་སྡུག་བསྔལ་མི་བཟད་པ་སྣ་ཚོགས་མྱོང་དགོས་པ་ཀུན་གྱི་རྒྱུར་གྱུར་པ།ཕར་གནོད་པ་མ་བྱས་ཀྱང་ཁོ་རང་སྐྱེས་ཙམ་ནས་རང་བཞིན་གྱིས་གནོད་པ་འབའ་ཞིག་སྐྱེལ་བའི་དགྲར་ངེས་པ་ཅན་གཉེན་པོའི་མཚོན་གྱིས་མ་བཅོམ་པར་ནམ་ཡང་འགག་པར་མི་འགྱུར་བའི་ཉོན་མོངས་པ་འདི་དག་གཞོམ་པའི་ཕྱིར་དུ་བརྩོན་པ་བསྐྱེད་ནས་ཞུགས་པ་བདག་ལ་དེང་གཉེན་པོ་བསྟེན་པའི་སྐབས་འདིར་ཚ་གྲང་བཀྲེས་སྐོམ་ངལ་དུབ་ལ་སོགས་པ་སྡུག་བསྔལ་བརྒྱ་ཕྲག་དུ་མའི་རྒྱུར་གྱུར་པ་གང་གིས་ཀྱང་སེམས་༌་ཞུམ་ཞིང་དཔའ་འཁུམ་པའི་ཡི་ཆད་པའམ་རེ་བ་ཆད་པ་དང་ད་ནི་མི་ནུས་སོ་སྙམ་ནས་དེར་གཉེན་པོ་བསྟེན་པ་ལ་འཇུག་མི་སྤྲོ་བས་སྐྱིད་ལུག་བར་མི་འགྱུར་བར་ཉོན་མོངས་པའི་དགྲ་མ་ཐུལ་བར་དུ་ཕྱིར་མི་ལྡོག་པར་བརྩོན་པར་བྱེད་དགོས་པ་ལྟ་སྨོས་ཀྱང་ཅི་དགོས་ཞེས་པའོ།།
 
 དོན་ཆེན་འགྲུབ་པའི་རྒྱུ་ཡིན་པས་བཟོད་རིགས་པ་དཔེས་བསྟན་པ་ནི། ཅིའི་ཕྱིར་ཞུམ་པ་དང་སྐྱིད་ལུན་བར་མི་བྱ་ཞེ་ན། འཇིག་རྟེན་ན་འདི་ཕྱི་གང་ལའང་སྒྲིག་སྡུག་འབའ་ཞིག་སྐྱེད་པ་ལས་རང་གཞན་ལ་ཕན་པའི་དོན་ཅི་ཡང་མེད་པ་ལའང་ཡོད་པ་ལྟར་བྱས་ནས་ཁྲོས་འཁྲུགས་ནས་འཐབ་ཀྲོལ་བྱེད་པའི་ཚེ་དགྲ་ཡི་མཚོན་ཆས་རང་གི་ལག་པ་དང་དཔུང་བ་གདོང་བ་དང་སྙིང་ག་སོགས་ལ་རྨ་སྲོལ་བཏོད་པར་བྱས་པ་ཡི་ཆེན་པའི་ཤུལ་ཡང་འདི་དེའི་ཚེ་བཏོད་པ་ཡིན་ནོ་ཞེས་ཡིད་དགའ་བས་ཕྱིར་ཞིང་ངོན་པར་བྱེད་ཅིང་རང་དཔའ་བོར་མཚོན་པའི་རྟགས་སུ་བྱས་ནས་ལུས་ལ་རྒྱན་ཆ་དང་འདྲ་བར་སྤེལ་བ་སྟེ་གཅེས་སྤྲས་ཀྱིས་འཆང་བར་བྱེད་ན། རང་གཞན་ཐམས་ཅད་ཀྱི་དོན་ཆེན་པོ་འགྲུབ་པའི་རྒྱུ་རྫོགས་པའི་སངས་རྒྱས་ཉིད་སྒྲུབ་པའི་ཕྱིར་རྒྱལ་སྲས་ཀྱི་སྤྱོད་པ་ལ་ཡང་དག་པར་བརྩོན་པར་གྱུར་པ་བདག་ལ་ཉོན་མོངས་པའི་གཉེན་པོར་གྱུར་པའི་དམ་པའི་ཆོས་སྒྲུབ་པའི་ཕྱིར་དཀའ་སྤྱད་ཀྱི་སྡུག་བསྔལ་འབྱུང་བ་ནི་ཅིའི་ཕྱིར་གནོད་བྱེད་ཡིན་ཏེ་མ་ཡིན་ལ་འདི་ཕྱིའི་ཕན་བདེའི་རྒྱུ་བྱང་ཆུབ་སྒྲུབ་པའི་གྲོགས་ཁོ་ན་ཡིན་པས་ཞུམ་པ་དང་སྒྱིད་ལུག་པར་མི་བྱ་བར་སྤྲོ་བ་དང་བཅས་པས་བསྟེན་པར་བྱ་རིགས་སོ་ཞེས་པའོ། །འོག་ཏུའང༌།འགྲོ་བའི་གནོད་སེལ་སྡུག་བསྔལ་ལ། །དགའ་བ་འབའ་ཞིག་འདིར་བྱ་རིགས། །ཞེས་འཆད་པར་འགྱུར་བ་ལྟར་རོ། །
 
 ཉོན་མོངས་གཞོམ་པ་ལ་སྤྱིར་བརྩོན་དགོས་མོད་ཀྱི་རང་གི་བདེ་བ་དང་མི་འགལ་བར་བརྩོན་རིགས་ཀྱི་གནོད་པའི་སྡུག་བསྔལ་དུ་མ་དང་བཅས་བཞིན་དུ་བརྩོན་མི་རིགས་སོ་སྙམ་ན།།འཇིག་རྟེན་ན་ཉ་གཤོར་བས་འཚོ་བའི་ཉ་པ་སོགས་ཀྱི་རྔོན་པ་དང་། ཕྱུགས་གསོད་པའི་ཤན་པ་ལ་གདོལ་བ་ཞེས་བརྗོད་པ་དེའམ་གཞན་གྱི་ནོར་རྐུ་འཕྲོག་བྱེད་པའི་ཆོམ་རྐུན་ལ་སོགས་པའི་གདོལ་བ་དང་ཞིང་ལ་ས་བོན་འདེབས་པ་དང་རྨོད་པ་སོགས་སོ་ནམ་གྱི་ལས་ཀྱིས་འཚོ་བའི་ཞིང་པ་དང་། ལ་སོགས་ཞེས་པས་བསྟན་པ་ཁེ་ཆེན་པོ་ཐོབ་པའི་ཕྱིར་ཉོ་ཚོང་སྣ་ཚོགས་བྱེད་པའི་ཚོང་པ་དང་གཞན་གྱི་ཟས་གོས་ཙམ་ལ་བསྟེན་ནས་འཚོ་བའི་བྲན་གཡོག་བྱེད་པ་ལ་སོགས་པ་རྣམས་རང་དང་རང་གི་ཆུང་མ་དང་བུ་དང་བུ་མོ་སོགས་ཀྱི་ཚེ་འདིའི་ཟས་གོས་སོགས་ཀྱི་འཚོ་བ་ཙམ་ཞིག་སེམས་ཤིང་སྒྲུབ་པར་བྱེད་པ་ལྟ་བུ་འཇིག་རྟེན་པའི་དགོས་པ་དམན་པ་རེ་སྒྲུབ་པའི་ཆེད་དུ་ཡང་གྲང་བ་དང་ཚ་བ་རླུང་དང་ཆར་པ་སྡིག་སྤྲུལ་དང་གཅན་གཟན་ལ་སོགས་པའི་གནོད་པ་ཐམས་ཅད་ལ་བསྲན་བཙུགས་ནས་སྲོག་དང་བསྡོས་ཏེ་ཉིན་མཚན་དུ་བྱ་དཀའ་བའི་ལས་ཐམས་ཅད་བཟོད་པར་བྱེད་ན། མཐའ་ཡས་པའི་འགྲོ་བ་མ་ལུས་པའི་ཕན་བདེ་སྒྲུབ་པའི་སྐྱེས་བུ་མཆོག་གི་དོན་གྱི་ཕྱིར་ཆོས་ལ་དཀའ་སྤྱད་ཀྱི་སྡུག་བསྔལ་བདག་གིས་ལྟ་ཅིས་མི་བཟོད་ཅེས་སམ་བདག་ལྟ་བུས་ཅིས་མི་བཟོད་དེ་བཟོད་རིགས་སོ་སྙམ་དུ་དཀའ་སྤྱད་ཀྱི་སྡུག་བསྔལ་ལ་མི་འཇིགས་པའི་བློ་བསྐྱེད་པར་བྱའོ།།ཡ་སདེ་དག་ནི་རྒྱན་ལས། གཞན་ལ་ཕན་བའི་སྡུག་བསྔལ་ལ་རྟག་ཏུ།། ཕན་པའི་འདུ་ཤེས་དགའ་བ་རྙེད་གྱུར་པ། །ཞེས་སོགས་ལྟར་རོ། །འདི་དག་གིས་ཉོན་མོངས་སྤོང་བའི་དཀའ་སྤྱད་ལ་ཁུར་དུ་མི་འཛིན་པར་རྒྱུན་དུ་ལྟ་བའི་སྒོ་ནས་སེམས་ཀྱི་སྤྲོ་བའི་སྟོབས་བསྐྱེད་ཚུལ་བསྟན་ཏོ། །གོང་དུ་བཤད་པའི་ཉོན་མོངས་པའི་ཉེས་དམིགས་དང་དེ་སྤོང་བའི་དཀའ་སྤྱད་བཟོད་རིགས་པ་དེ་དག་གི་དོན་བསླབ་བཏུས་སུའང་སྡུག་བསྔལ་དང་ལེན་གྱི་བོད་པའི་སྐབས་འདི་ལྟར་གསུངས་ཏེ། ཇི་སྐད་དུ། འདི་ལྟར་རེ་ཞིག་ཤིན་ཏུ་བླུན་པ་ཁུར་རྩབ་དང་ཉ་པ་དང་ཞིང་པ་ལ་སོགས་པ་དག་ཀྱང་སྡུག་བསྔལ་ལ་གོམས་པ་ལས་འབྲས་བུ་ཤིན་ཏུ་ཆུང་ངུ་དང་ལྡན་པའི་དངོས་པོ་ལའང་ཡུན་རྨད་དུ་བྱུང་བའི་མཚན་མ་ཅན་གྱི་སེམས་མཁྲངབ་དང་སྒྱིད་ལུག་པས་ཟིལ་གྱིས་མི་ནོན་ན་ཞེས་པ་ནས། ཁྱད་པར་དུ་ཡང་འགྱུར་བ་ཁོ་ན་འོ་ཞེས་པའི་བར་བྱུང་སྟེ་དེ་དག་ཀྱང་འདིར་ཅི་རིགས་པར་སྦྱར་བར་བྱའོ།། 
 
 མ་བརྩོན་ན་དམ་བཅའ་དང་འགལ་བས་བརྩོན་རིགས་པ་ནི། གཞན་ཉོན་མོངས་ལས་སྒྲོལ་བར་དམ་བཅས་པས་དེ་ལ་བརྩོན་པར་རིགས་མོད་རང་རྒྱུད་ཀྱི་ཉོན་མོངས་གཞོམ་པའི་ཕྱིར་བརྩོན་མི་རིགས་ཏེ་དེ་ཁོ་ནར་བརྩོན་ན་ཉན་རང་ལྟར་ཞི་མཐར་ལྷུང་བར་འགྱུར་བས་སོ་ཞེ་ན། ཕྱོགས་བཅུ་ནམ་མཁའི་མཐས་གཏུགས་པར་ཁྱབ་བའི་འགྲོ་བ་ཇི་སྙེད་པ་ཐམས་ཅད་ཉོན་མོངས་པའི་འཆིང་བ་ལས་བསྒྲལ་བར་བྱའོ་ཞེས་སྔར་སེམས་བསྐྱེད་པའི་དུས་སུ་སྐད་གསང་བསྟོད་དེ་དམ་བཅས་པ་ཡིན་ན་ད་ལྟའི་དུས་གང་གི་ཚེ་གཞན་ཉོན་མོངས་ལས་བསྒྲལ་བར་བྱས་ནས་གཞན་དོན་འགྲུབ་པ་ལྟ་ཞོག་བདག་ཉིད་ཀྱང་ཆགས་སོགས་ཉོན་མོངས་པ་རྣམས་ཀྱི་འཆིང་བ་ལས་མ་གྲོལ་བར་ཉོན་མོངས་པའི་གཞན་དབང་དུ་གྱུར་པས་རང་དོན་ཙམ་ཡང་རྫོགས་པར་མ་གྱུར་ན
 
 བདག་རང་གི་བློ་ནུས་ཀྱི་ཚོད་ཀྱང་མི་ཤེས་པར་རང་དགར་བབ་ཅོལ་དུ་འགྲོ་བ་མཐའ་དག་ཉོན་མོངས་ལས་སྒྲོལ་ཞེས་སྨྲ་བ་ཇི་ལྟར་སྨྱོན་པ་མིན་ཏེ་སྨྱོན་པ་དང་ཁྱད་མེད་དུ་གྱུར་པས་ན་ཐོག་མར་བདག་ཉིད་ཉོན་མོངས་ཀྱི་དབང་དུ་མི་གཏོང་བར་རང་རྒྱུད་ཀྱི་ཉོན་མོངས་བཞོམ་པ་ལ་ཅིར་སོང་ཡང་བརྩོན་པར་བྱ་རིགས་ཏེ་ཅིའི་ཕྱིར་ན་རང་གྲོལ་བས་ནི་གཞན་དགྲོལ་ནུས་ཀྱི་རང་ཉོན་མོངས་ལས་མ་གྲོལ་ཞིང་རང་རྒྱུད་མ་ཐུལ་བར་གཞན་ཉོན་མོངས་ལས་བསྒྲལ་ནས་དེའི་དོན་རྫོགས་པར་བྱ་མི་ནུས་པའི་ཕྱིར་རོ། །རྒྱུ་མཚན་དེ་ལྟ་བས་ན་དང་པོར་རང་རྒྱུད་ཀྱི་ཉོ་མོངས་པའི་དགྲ་གཞོམ་པའི་ཕྱིར་བསམ་པའི་སྒོ་ནས་སྡུག་བསྔལ་ཐམས་ཅད་ཁྱད་དུ་བསད་དེ་སྦྱོར་བའི་སྒོ་ནས་གཉེན་པོ་བསྟེན་པ་ལ་རྟག་ཏུ་ཕྱིར་མི་ལྡོག་པའི་བརྩོན་འགྲུས་བསྟེན་ནས་རང་རྒྱུད་གདུལ་བ་ལ་འབད་པར་བྱ་དགོས་སོ།། ་མཁའདིར་གོང་སྨོས་ལྟར་གྱི་དོགས་པ་གཅོད་ཚུལ་ཅུང་ཟད་སྨོས་ན། །འདི་སྐད་དུ། བྱང་སེམས་ནི་མྱང་འདས་ལ་དགའ་བརམི་བྱའི་དེ་ལ་རྒྱབ་ཀྱིས་ཕྱོགས་པར་བྱའོ། །ཉོན་མོངས་དང་ཉེ་ཉོན་ལའང་འཇིགས་པར་མི་བྱའོ། །དེ་དག་ལས་སེམས་ཀྱང་ཤིན་ཏུ་དབེན་པར་མི་བྱ་སྟེ། འདི་ལྟར་བྱང་སེམས་ཀྱིས་ནི་བསྐམ་པ་གྲངས་མེད་གསུམ་དུ་འཁོར་བར་འཁོར་ཞིང་བྱང་ཆུབ་བསྒྲུབ་པར་བྱ་དགོས་སོ་ཞེས་དེ་ལྟར་ལྟ་ཞིང་དེ་སྐད་སྨྲ་ན།། སྡོམ་པ་ཉི་ཤུ་པར། འཁོར་བ་གཅིག་པུ་བགྲོད་པར་སེམས། །ཞེས་པས་བསྟན་པ་ལྟར་གྱི་ཉོན་མོངས་ཅན་གྱི་ཉེས་བྱས་སུ་འགྱུར་ཏེ་འདི་ལ་ཉོན་མོངས་ཅན་མ་ཡིན་པ་མེད་པར་གསུངས་སོ། །དེ་ལྟར་འཛིན་པ་ཉེས་པར་འགྱུར་བའི་རྒྱུ་མཚན་ནི། ཇི་ལྟར་ཉན་ཐོས་མྱང་འདས་ལ་དགའ་བ་དང་ཉོན་མོངས་ལས་སེམས་སྐྱོ་བར་བྱེད་པ་དེ་ལྟ་བུ་ལས་བྱང་སེམས་ཀྱིས་བྱེ་བ་ཕྲག་འབུམ་འགྱུར་དུ་བྱ་དགོས་ཏེ། ཉན་ཐོས་རང་གཅིག་པུ་སྲིད་པ་ལས་ཐར་བར་བྱེད་པ་ལའང་དེ་ལྟར་བྱ་དགོས་ན་བྱང་སེམས་སེམས་ཅན་ཐམས་ཅད་སྲིད་པ་ལས་སྒྲོལ་ཕྱིར་བརྩོན་དགོས་པ་སྨོས་ཅི་དགོས་ཏེ། མདོ་སྡེའི་རྒྱན་ལས། མགོ་ལ་སེམས་ཅན་ཁུར་ཆེན་འཁྱེར་བ་ཡི། །སེམས་དཔའ་མཆོག་ནི་དལ་གྱིས་འགྲོ་མི་མཛེས། །བདག་གཞན་སྣ་ཚོགས་འཆིང་བས་རང་བཅིངས་པས། །བརྩོན་པ་བརྒྱ་འགྱུར་བ་ནི་བྱ་བའི་རིགས། །ཞེས་དང་། བྱང་ས་ལས་ཀྱང་དེ་བཞིན་དུ་གསུངས། འོ་ན་མདོ་སྡེ་རྣམས་ལས། བྱང་སེམས་འཁོར་བ་ལ་དགའ་བ་ལྟར་མྱ་ངན་ལས་འདས་པ་ལ་དེ་ལྟ་མ་ཡིན་ནོ། །ཞེས་སོགས་གསུངས་པ་ཇི་ལྟར་ཡིན་སྙམ་ན། དེ་ནི་སྲིད་པར་སྐྱེ་བ་འཛིན་པ་ལ་གཏན་རྒྱབ་ཀྱིས་ཕྱོགས་པའི་མྱང་འདས་ལ་དགའ་བ་འགོག་ཅིང་ལས་ཉོན་གྱིས་མ་གོས་པར་སྨོན་ལམ་དང་སྙིང་རྗེའི་དབང་གིས་རྟག་ཏུ་སྲིད་པར་འཁོར་བ་ལ་དགའ་ཞིང་སྤྲོ་བ་བསྔགས་པ་ཡིན་གྱི་འཁོར་བ་ལ་སྐྱོ་བ་དང་ལས་ཉོན་སོགས་རྒྱུན་ཆད་པའི་མྱང་འདས་ལ་དགའ་བ་འགོག་པ་མིན་པར་གསུངས་སོ།།རང་ཉོན་མོངས་ལས་མ་གྲོལ་བར་གཞན་དེ་ལས་སྒྲོལ་མི་ནུས་པའང༌། །དཀོན་བརྩེགས་ལས། ༤མ་རྒལ་བས་ནི་བསྒྲལ་མི་ནུས། །མི་གྲོལ་བས་ནི་གྲོལ་མི་ནུས། །ལོང་བས་ལམ་ཡང་སྟོན་མི་ནུས། ། གྲོལ་བས་སྒྲོལ་བར་བྱེད་པར་ནུས། །མིག་ལྡན་ལོང་ལ་ལམ་སྟོན་ནུས། །ཞེས་དང༌། །འདུལ་བ་ལུང་ལས་ཀྱང་། བདག་ཉིད་མ་དུལ་བར་གཞན་དུལ་བར་བྱེད་པ་སོགས་ནི་གནས་མེད་པར་གསུངས་ལ། ཀླུ་སྒྲུབ་ཀྱིས། །འགའ་ཞིག་རང་ཉིད་མ་དུལ་བར་ནི་རིགས་པར་ལྡན་པའི་ཚིག་སྨྲ་ཡང་། །རང་གི་ཚིག་དང་འགལ་བར་སྤྱོད་པས་གཞན་དག་གདུལ་བར་མི་ནུས་ཞེས། །ཁྱོད་ཀྱིས་དགོངས་ཏེ་དེ་སླད་འགྲོ་བ་མཐའ་དག་ཐུགས་ལོ་བཞག་མཛད་ནས། །རེ་ཞིག་རང་ཉིད་མ་དུལ་བ་ཉིད་དུལ་བར་མཛད་ཕྱིར་བརྩོན་པ་ལགས། །ཞེས་དང༌། ཡང་། སྔོན་དུ་རང་ཉིད་མ་གྲོལ་བར། །གཞན་དག་དགྲོལ་བར་ག་ལ་ནུས། །ཞེས་པ་ལྟར་རོ། །དེས་གཞན་གདུལ་བ་དང་དགྲོལ་བ་ལ་ཐོག་མར་རང་དུལ་བ་དང་གྲོལ་བ་དགོས་ཞེས་བསྟན་པ་ལྟར་གྱི་ཉམས་ལེན་གྱི་རིམ་པ་ལ་མཁས་པར་བྱས་ནས་ཉོན་མོངས་སྤོང་བ་ལ་བརྩོན་པར་བྱའོ། །དེ་ལྟས་སོགས་ཚིག་རྐང་ཕྱི་མ་གཉིས་པོ་འདི་འགྲེལ་པ་འགར་ཉོན་མོངས་སྤོང་ཚུལ་ལ་མར་སྦྲེལ་ནས་འོཆད་དེ་ཤིན་ཏུ་འབྲེལ་ལོ།།
 
 གསུམ་པ་ཉོན་མོངས་ཇི་ལྟར་སྤོང་ཚུལ་ནི། འདི་ལ་བདག་གིས་སོགས་ཏེ། དེ་ལ། །གཉེན་པོའི་བསྲན་འཛུགས་པ་ནི། ཉོན་མོངས་སྤོང་བའི་ཕྱིར་དུ་གཉེན་པོ་བསྟེན་པ་འདི་ལ་བདག་གིས་ཆེད་དུ་གཉེར་ནས་འདུན་པ་དྲག་པོ་བསྐྱེད་དེ་མངོན་པར་ཞེན་པར་བྱ་ཞིང་ཐོག་མེད་ནས་ཉོན་མོངས་པ་འདིས་བདག་ལ་གནོད་པ་དཔག་ཏུ་མེད་པ་བྱས་སོ་འཁོན་དུ་བཟུང་ནས་བརྩོན་འགྲུས་བརྟན་པོས་ནན་ཏན་དུ་བྱས་ནས་སྤང་གཉེན་གཉིས་ཕན་ཚུན་གཡུལ་སྤྲད་དེ་གཉེན་པོའི་ཕྱོགས་ཀྱི་དཔུང་ཚོགས་ལ་བརྟེན་ནས་སྤང་བྱའི་ཕྱོགས་ཀྱི་དགྲ་གཞོམ་པར་བྱའོ། །གཉེན་པོ་ལ་ཆགས་ཤིང་ཞེན་པ་དང་སྤང་བྱ་ལ་སྡང་བས་འཁོན་དུ་འཛིན་པའང་སྤང་བྱའི་ཉོན་མོངས་པ་མིན་ནམ་ཞེ་ན། སྤང་བྱ་ལ་འཁོན་དུ་འཛིན་ཞིང་སྤང་བྱའི་གཉེན་པོ་ལ་ཞེན་པ་བསྐྱེད་ནས་བསྟེན་པའི་རྣམ་པ་དེ་འདྲ་བའི་ཉོན་མོངས་པ་ནི་ཞེན་པའམ་ཆགས་པ་དང་འཁོན་འཛིན་ལྟར་སྣང་བས་མིང་དེ་ལྟར་བཏགས་ན་འང་དོན་ནི་དྲན་པ་དང་ཤེས་བཞིན་ལྟ་བུའི་ཉོན་མོངས་འཇོམས་བྱེད་ཀྱི་གཉེན་པོའི་ཕྱོགས་སུ་གཏོགས་ཀྱི་ཉོན་མོངས་མཚན་ཉིད་པ་མིན་པས་གཞོམ་བྱའི་ཉོན་མོངས་པའི་ཕྱོགས་སུ་མ་གཏོགས་སོ། །རང་རྒྱུད་འཆིང་བྱེད་ཀྱི་རྒྱུར་གྱུར་པའི་ཆགས་།སྡང་དང་འཁོན་འཛིན་སོགས་ནི་འདིར་གཞོམ་བྱར་བསྟན་པའི་ཉོན་མོངས་སུ་ཤེས་པར་བྱའོ།།ཡང་རེ་ཞིག་སྤང་བྱར་མ་གཏོགས་ཞེས་དང་རེ་ཞིག་མི་སྤོང་ལ་ཕྱིས་དེའང་སྤོང་ཞེས་འགྲེལ་བ་འགར་སྤང་བྱར་བཤད་པ་ནི་སྤང་བྱ་ཟད་པ་ན་སྤང་གཉེན་གཡུལ་སྤྲོད་མི་དགོས་པའི་དོན་ཡིན་པར་དར་ཌིཀ་ཏུ་གསུངས་སོ། །འགྲེལ་ཆེན་དུ་གང་ཡང་ཚོགས་གསོག་པའི་རྒྱུ་སྐྱེད་པ་དེ་དག་ཇི་སྲིད་དུ་ཚོགས་རྫོགས་པར་མ་གྱུར་གྱི་བར་དུ་རྟ་ཤིན་ཏུ་དུལ་བ་བཞིན་དུ་དུལ་བར་བྱས་ཏེ་གཞག་པར་བྱའོ། །ཕྱིས་ནི་དེ་དག་ཀྱང་གཞོམ་པར་བྱ་བ་ཁོ་ན་ཡིན་ཏེ་ཞེས་གསུངས། འགའ་ཞིག་གིས་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་རྣམས་རེ་ཞིག་མི་སྤོང་ཞེས་བྱང་སེམས་སྲིད་པར་སྐྱེ་བ་ལེན་པའི་རྒྱུར་ཉོན་མོངས་དགོས་པར་འདོད་པ་ནི་མི་རིགས་ཏེ། རིན་ཆེན་ཕྲེང་བ་ལས། འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་མཚམས་སྦྱོར། །ཞེས་དང༌། ཉི་སྣང་དུའང་། བྱང་ཆུབ་སེམས་དཔའི་སྙིང་རྗེ་ནི།། སྲིད་བར་དགའ་བར་བྱེད་པ་སྟེ། །ཞེས་བྱང་སེམས་རྣམས་སྙིང་རྗེའི་དབང་གིས་སྲིད་པར་ཉིང་མཚམས་སྦྱོར་བ་དང་སྲིད་པ་ལས་གྲོལ་བ་དོན་དུ་མི་གཉེར་བར་གསུངས་པ་ལྟར་སྙིང་རྗེ་ཉིད་སྲིད་པར་སྐྱེ་བའི་རྒྱུ་ཡིན་ལ་སྨོན་ལམ་ལ་སོགས་པའི་དབང་ལས་ཀྱང་སྲིད་པར་སྐྱེ་བ་ཡིན་ནོ། །དེ་ལས་གཞན་དུ་སྐྱེ་བ་ལེན་པའི་རྒྱུར་ལས་ཉོན་མཚན་ཉིད་པ་དགོས་ན། བྱང་འཐགས་དག་དེའི་དབང་གིས་སྐྱེ་བར་འགྱུར་བ་དང་སྐྱེ་བ་བླངས་པ་ན་གནས་རིས་གར་སྐྱེས་པ་དེའི་སྡུག་བསྔལ་གྱིས་ཀྱང་གནོད་པར་འགྱུར་ན། དེ་ནི་མི་རིགས་ཏེ། རྒྱུད་བླ་མར། འཕགས་པས་འཆི་དང་རྒ་བ་དང༌། །ན་བའི་སྡུག་བསྔལ་རྩད་ནས་སྤངས། །ལས་དང་ཉོན་མོངས་དབང་གིས་སྐྱེ། །དེ་ལ་དེ་མེད་ཕྱིར་དེ་མེད། །ཅེས་གསུངས་པས་སོ།།གཞན་ཡང་སྲིད་པར་སྐྱེ་བ་ལེན་པ་ལ་རྒྱུ་མ་རིག་པ་དང་སྲེད་པ་སོགས་ཉོན་མོངས་དགོས་ན་ཉན་རང་དགྲ་བཅོམ་ཐེག་ཆེན་དུ་ཞུགས་པའི་བྱང་སེམས་ཀྱིས་ཀྱང་སྐྱེ་བ་ཇི་ལྟར་འཛིན་ཏེ་མི་རིགས་ལ། གལ་ཏེ་མ་རིག་བག་ཆགས་ཀྱི་ས་དང་ཟག་མེད་ཀྱི་ལས་ཀྱི་དེ་དག་སྐྱེ་བ་འཛིན་ནོ་ཞེ་ན་བྱང་སེམས་ལ་ཡང་མཚུངས་སོ། །
 
 ཉོན་མོངས་སྤོང་བ་ལ་དཀའ་བ་བརྒྱ་ཕྲག་འོང་བས་དེ་བས་དེ་ལ་ཉེ་བར་བཏུད་ནས་བསྟེན་པ་སླའོ་ཞེ་ན། བདག་ནི་བགྲོགས་ཏེ་བསད་ཅེས་ཏེ། དེའི་དོན་ནི་མདུང་ཐུང་ལྟ་བུས་བསྣུན་ནས་རྒྱུ་མ་བསླུགས་ནས་བསད་པའི་དོན་ཏེ། འཕྲལ་དུ་བསྲོགས་ཏེ་བསད་ཅེས་པ་དེ་ཡིན་ལ་གསོན་པོར་བཤས་ཏེ་དུམ་བུར་གཏུབས་ནས་བསད་པ་ལའང་འཇུག་པར་གསུངས་པས་དེ་ལྟར་བསད་པར་གྱུར་ཏམ། བདག་གི་མགོ་བོ་དུངས་ནས་བཅད་དེ་ས་ལ་ལྷུང་བར་བྱས་ནས་བསད་ཀྱང་བླའི་སྟེ་དེ་དག་ནི་ཚེ་འདིའི་སྲོག་དང་བྲལ་བ་ཙམ་དུ་ཟད་ལ། རྣམ་པ་ཀུན་ཏུ་ཉོན་མོངས་པའི་དགྲ་ལ་འདུད་པའི་སྒོ་ནས་དེའི་དབང་དུ་འགྲོ་བར་མི་བྱའོ་སྟེ་དེས་ནི་དམྱལ་སོགས་ཀྱི་སྡུག་བསྔལ་སོགས་མི་འདོད་པའི་རིགས་ཐམས་ཅད་བསྐྱེད་ཅིང་འདོད་པ་ཐམས་ཅད་ཀྱི་གེགས་བྱེད་ལ་ཕན་བདེ་མཐའ་དག་འཇོམས་པས་སོ།སྤྱོད་འཇུག་གི་དཔེ་འགར་བསྲེགས་ཏེ་བསད་ཅེས་སྣང་ལ་འགྲེལ་པ་འགའ་ཞིག་ཏུ་ཡང་མེད་བསྲེགས་ཏེ་བསད་ཅེས་བཀྲལ་ཡང་དོན་ནི་སྔ་མ་ལྟར་ངེས་ཏེ་སྤྱོད་འཇུག་རྩ་འགྲེལ་གྱི་དཔེ་རྙིང་སྔ་མ་ཐམས་ཅད་དང་གཞན་དུ་ལུང་དྲངས་པ་རྣམས་སུ་ཡང་བསྲོགས་ཏེ་ཞེས་འདུག་པས་སོ། །བསྲེགས་ཞེས་པ་འདི་ཕྱི་ནས་གསར་དུ་བཅོས་པ་ཞིག་ཡིན་པ་འདྲའོ། །འདི་ཡང་ང་རྒྱལ་གྱི་རྣམ་པའི་གཉེན་པོ་བསྐྱེད་ནས་དུས་ནམ་ཡང་དེའི་དབང་དུ་མི་གཏོང་ཞེས་གཉེན་པོའི་བསྲན་འཛུགས་པའོ། །
 
 དེ་ནས་སྤོང་ནུས་ཀྱི་སྤྲོ་བ་བསྐྱེད་པ་ལ། གནས་པའི་རྟེན་མེད་པས་སྤོང་ནུས་པ་ནི། འདི་ལན་ཅིག་སྤོང་ནུས་ས་ཞེསཀྱང་ནུས་པ་འཐེལ་ནས་ཡང་ཚུར་གནོད་དུ་འོང་བོ་སྙམ་ན། འཇིག་རྟེན་ཐ་མལ་བའི་དགྲ་བོ་རྣམས་ནི་ཡུལ་ནས་དབྱུང་དཀའ་ཞིང་ལན་ཅིག་ཡུལ་ནས་བྱུང་ནུས་པར་གྱུར་ན་ཡང་ནི་ཡུལ་གཞན་དག་ཏུ་གནས་བཅས་ཤིང་ས་ཕྱོགས་བཙན་པོ་གཞན་གྱིས་ཚུར་གནོད་མི་ནུས་པ་ཞིག་ཡོངས་སུ་བཟུང་ནས་དེར་མཐུ་དང་ནུས་པ་བརྟས་པ་སྟེ་འཕེལ་བའམ་རྒྱས་ནས་དེ་ནས་སྔར་རང་ཉིད་ཡུལ་ནས་དབྱུང་མཁན་གྱི་དགྲ་ལ་གནོད་ལན་འཇལ་ཞིང་ཚར་གཅོད་པའི་ཆེད་དུ་སླར་ཡང་ཕྱིར་ལྡོག་ཅིང་གནོད་པ་བྱེད་དུ་འོང་གིཉོན་མོངས་པའི་དགྲའི་ངང་ཚུ་ལ་ལམ་ཚུལ་ལུགས་ནི་དེ་དང་འདྲ་བ་མ་ཡིན་ཏེ་གཉེན་པོའི་སྟོབས་ཀྱིས་ལན་ཅིག་ས་བོན་རྩ་བ་ནས་བྱུང་སྟེ་སྤངས་ན་དེ་ནས་སྤངས་པ་སླར་མི་ལྡོག་པས་གཞན་དུ་ཡུལ་གཟུང་ནས་གནས་པ་ཡང་མེད་ལ་ནུས་པ་འཕེལ་ནས་སླར་ཡང་ཕྱིར་རྒོལ་དུ་འོང་བའང་གཏན་ནས་མི་སྲིད་དོ།་དེ་དག་ནི་གཙོ་བོར་ཀུན་རྫོབ་ཀྱི་གཉེན་པོ་སྒོམ་ཚུལ་ཡིན་ལ། 
 
 དོན་དམ་གྱི་གཉེན་པོ་སྒོམ་ཚུལ་ལ།བདེན་པར་མ་གྲུབ་པས་སྤོང་ནུས་པ་ནི། དེ་ཡང་སྤང་བྱ་ཉོན་མོངས་པ་འདི་དག་གི་རང་བཞིན་ལ་དཔྱད་ན་གཞོམ་སླ་བས་དེ་ལ་ཉོན་མོངས་པ་ཞེས་བརྙས་ཚིག་གིས་བསྟན་ལ། དེ་ལྟ་བུའི་ཉོན་མོངས་པ་རྣམས་ནི་རྩ་བ་ཕྱིན་ཅི་ལོག་གི་ཀུན་རྟོག་ལས་བྱུང་བ་ཙམ་ཡིན་གྱི་རང་བཞིན་གྱིས་གནས་པའི་རྟེན་མེད་པས་ན་གཉེན་པོ་སྟོང་ཉིད་རྟོགས་པའི་ཤེས་རབ་ཀྱི་མིག་གིས་བལྟས་པའམ་བརྟགས་ཤིང་དཔྱད་ནས་དེའི་ས་བོན་སྤོང་བའི་སྒོ་ནས་སྤང་བར་བྱ་བ་ཞེས་སམ་དེའི་རང་བཞིན་ཤེས་པ་ཙམ་གྱི་སྒོ་ནས་སྤང་བར་བྱ་བ་ཡིན་ཞིང་དེས་འཇིག་རྟེན་པའི་ཤེས་རབ་ཀྱིས་ས་བོན་མགོ་གནོན་པ་དང་འཇིག་རྟེན་ལས་འདས་པའི་༌་ཤེས་རབ་ཀྱིས་དེའི་ས་བོན་རྩད་ནས་འབྱིན་པའི་སྒོ་ནས་སྤོང་བ་ཡིན་ལ། དེ་ལྟར་ས་བོན་རྩ་བ་ནས་སྤངས་ན་མངོན་གྱུར་རྒྱུད་ལ་སྐྱེ་མི་སྲིད་པའི་ཕྱིར་ན་དེ་ལྟའི་སྤང་བྱ་དེ་བདག་གི་ཡིད་ལས་གཉེན་པོས་༌་བསལ་བ་ན་དེ་གང་དུ་འགྲོ་བར་འགྱུར་ཏེ་འགྲོ་ས་མེད་ལ་གང་དུ་གནས་ནས་ནུས་པ་རྙེད་དེ་སླར་བདག་ལ་གནོད་པ་བྱ་བའི་ཕྱིར་འོང་སྟེ་འོང་བ་མི་སྲིད་དོ། །དེ་ལྟ་ཡིན་ཡང་བློ་སྟོབས་ཞན་ཏེ་ཉོན་མོངས་པ་འདི་དག་ཇི་ལྟར་ན་སྤོང་ནུས་སྙམ་པས་སྒྱིད་ལུག་ནས་བདག་ལ་བརྩོན་པ་མེད་པར་གྱུར་པ་འབའ་ཞིག་ཏུ་ཟད་ཀྱི་དེ་སྤོང་པ་ལ་སེམས་སྤྲོ་བཞིན་དུ་འཇུག་པའི་བརྩོན་པ་ཡོད་ན་མི་སྤོང་མི་སྲིད་དེ་དང་གཞན་ལས་ཀྱང་འཇོམས་སླ་བས་སོ། །ཞེས་པའམ། ཡང་ན་གཉེན་པོ་བདག་མེད་རྟོགས་པའི་བློ་ནུས་ཞན་པས་བདག་ལ་དེ་ལན་ཅིག་རྩ་བ་ནས་འདོན་པའི་བརྩོན་པ་མེད་པར་ཟད་ཅེས་བཤད་ཀྱང་ཆོག་གོ། །ཉོན་མོངས་ཉོན་མོངས་ཞེས་པའི་དོན་དེ་ལྟར་འཆད་པ་བླ་མ་དམ་པའི་གསུང་རྒྱུན་ལྟར་ཡིན་ལ་དེ་ནི་འགྲེལ་ཆེན་དུ། ཉོན་མོངས་འདི་ནི་རྩ་བ་མེད་པའི་ཕྱིར་དོན་དམ་པ་དེ་ཁོ་ན་ཉིད་མཐོང་བ་ཙམ་གྱིས་སྤང་བར་བྱ་བ་ཡིན་པས་ན་ཉོན་མོངས་པ་ཞེས་དང་། རྣམ་བཤད་དུ།་འདོད་ཆགས་ལ་སོགས་པའི་ཉོན་མོངས་ཉོན་མོངས་པ་འདི་དག་ནི་ཞེས་གསུངས་པ་དག་ལ་བསྟེན་པ་སྟེ། འ་མདོར་ན་ཤེས་རབ་ཀྱི་མིག་གིས་བལྟས་པ་ཙམ་གྱིས་བྲོས་འགྲོ་བས་ན་ཉོན་མོངས་ཉོན་མོངས་པ་ཞེས་བརྙས་ཚིག་ཏུ་མཛད་༌་པའོ། །དར་ཊཱིཀ་ཏུ། ཉོན་མོངས་ལན་ཅིག་རྩ་བ་ནས་བྱུང་ན་གནས་པའི་རྟེན་མེད་ཕྱིར་ཉོན་མོངས་པ་རྩ་བ་ཕྱིན་ཅི་ལོག་ལས་བྱུང་བས་སྟོང་ཉིད་རྟོགས་པའི་ཤེས་རབ་ཀྱི་མིག་གིས་ས་བོན་སྤང་ཞེས་སོགས་གསུངས་པའང་འགྲེལ་ཆེན་ལྟར་དང༌། ཡང་སྤང་བྱའི་ཉོན་མོངས་རྣམས་ནི་གཉེན་པོ་ཉོན་མོངས་དེའི་རང་བཞིན་སྟོང་ཉིད་དུ་རྟོགས་པའི་ཤེས་རབ་ཀྱི་མིག་གིས་བརྟགས་ནས་སྤང་ཞེས་ཀྱང་འགའ་ཞིག་འཆད་དེ། བཤད་ཚུལ་དེ་དག་གང་ལྟར་བྱས་ཀྱང་མི་འགལ་ཏེ་ཐམས་ཅད་ཀྱིས་འགྲེལ་ཆེན་དང་བསྟུན་ནས་བཤད་པས་སོ། །འོན་ཀྱང་གོ་བ་ལེན་ཚུལ་འདི་ལྟར་བྱས་ཀྱང་ཆོག་སྟེ། རྐུན་མ་ནི་འདིའོ་ཞེས་དེ་དང་པོ་ངོས་འཛིན་པ་དང་རྐུན་མ་ལད་ཆད་པ་འདི་ལྟར་གཅོད་ཟེར་བ་ལྟར་ཉོན་མོངས་སྔ་མ་ནི་དེ་སྤང་བྱར་ངོས་འཛིན་པ་དང་ཉོན་མོངས་ཕྱི་མ་ནི་དེ་འདྲའི་སྤང་བྱ་དེའི་རང་བཞིན་གཉེན་པོ། །བདག་མེད་རྟོགས་པའི་ཤེས་རབ་ཀྱིས་ཤེས་པ་ཙམ་གྱིས་སྤོང་ཞེས་པའི་དོན་དུ་བཤད་ནའང་ལེགས་སྙམ་སྟེ་བདག་གི་ཁོང་པའི་ནང་ན་ཉེས་སྐྱོན་ཐམས་ཅད་སྐྱེད་པའི་རྨོངས་བྱེད་ཀྱི་རྒྱུ་ཅི་ཞིག་ཡོད་ཅེས་བརྟགས་པ་ན་ཉོན་མོངས་ལས་གཞན་མེད་པར་མཐོང་ནས་རྨོངས་བྱེད་ཀྱི་རྒྱུ་ནི་ཉོན་མོངས་སོ་ཞེས་དེ་ཉིད་ཉེས་སྐྱོན་ཐམས་ཅད་ཀྱི་རྩ་བར་གྱུར་པའི་སྤང་བྱར་ངོས་བཟུང་ནས་དེ་ཉིད་གཉེན་པོ་བདེན་མེད་རྟོགས་པའི་ཤེས་རབ་ཀྱིས་དེའི་རང་བཞིན་ཤེས་པའི་སྒོནས་སྤང་དགོས་པར་བསྟན་པས་སོ། །ཡང་འག འ་ཞིག་ཏུ་དྲུག་རྩ་བའི་ཉོན་མོངས་དང་ཉི་ཤུ་ཉེ་བའི་ཉོན་མོངས་ཞི་ས་གསུངས་ཏེ་འཆད་ཚུལ་གྱི་རྣམ་གྲངས་ཙམ་མོ།།
 
 ཤེས་རབ་ཀྱི་མིག་གིས་སྤོང་ཚུལ་རྒྱས་པར་སྟོན་པ་ནི། བརྩོན་པ་ཡོད་ཀྱང་ཤེས་རབ་ཀྱི་མིག་གིས་བལྟས་པ་ཙམ་གྱིས་སྤོང་མི་ནུས་སོ་སྙམ་ན། འོ་རིགས་པ་ཡང་དག་གིས་བརྟགས་ཤིང་དཔྱད་ན་ཉོན་མོངས་པ་རྣམས་ནིགཟུགས་སོགས་ཕྱི་རོལ་གྱི་ཡུལ་གྱི་སྟེང་ན་རང་བཞིན་གྱིས་མི་གནས་ལ། མིག་གི་དབང་པོ་ལ་སོགས་པ་ནང་དབང་པོའི་ཚོགས་ལའང་རང་བཞིན་གྱིས་གནས་པ་མིན་ཞིང་། ཡུལ་དབང་དེ་དག་གི་བར་ནའང་རང་བཞིན་གྱིས་གནས་པ་མིན་ལ། །གསུམ་པོ་དེ་དག་ལས་གཞན་ནའང་།རང་བཞིན་གྱིས་གནས་པ་མིན་ན་ཉོན་མོངས་འདི་དག་གམ་དེ་དག་རང་བཞིན་གྱིས་གྲུབ་པ་ཞིག་གར་གནས་ནས་འགྲོ་བ་ཀུན་ལ་གནོད་པ་བྱེད་དེ་གོང་དུའང་མི་གནས་ཤིང་གནོད་བྱ་གནོད་བྱེད་ཐམས་ཅད་རང་བཞིན་གྱིས་མ་གྲུབ་པའི་ཕྱིར། དེ་ལྟར་རང་བཞིན་གྱིས་མ་གྲུབ་པའི་ཚུལ་རིགས་པས་གཏན་ལ་ཕབ་པ་བཞིན་དུ་ཤེས་ཤིང་རྟོགས་ན་དེ་མ་ཐག་སྤོང་ནུས་སོ། །གཟུགས་སོགས་ལ་གནས་ན་དགྲ་བཅོམ་རྣམས་ཀྱིས་ཀྱང་དེ་དག་མཐོང་ཚེ་དེ་ཡིད་དུ་འོང་མི་འོང་ལ་བརྟེན་ནས་ཆགས་སྡང་སྐྱེ་བའི་རིགས་ན་དེ་མི་སྐྱེ་བས་དེར་མི་གནས་ལ།དབང་ཚོགས་ལ་གནས་ན་དེ་ཁོ་ན་ཉིད་ཀྱི་དོན་སྒོམ་པའི་ཚེའང་མིག་སོགས་ཡོད་ཀྱང་ཉོན་མོངས་མ་དམིགས་པའི་ཕྱིར་དེར་ཡང་མི་གནས་སོ། །རང་བཞིན་གྱིས་གནས་པ་མེད་པར་བསྟན་པ་འདིས་རང་བཞིན་གྱིས་སྐྱེ་བ་དང་འགག་པ་མེད་པའི་ཚུལ་ཡང་ཁོང་དུ་ཆུད་པར་བྱའོ། །འདི་ནི་འཆར་བྱེད་ཀྱིས་ཞུས་པ་ལས་བདག་མེད་པའི་དོན་བསྒོམས་ནས་བདག་ཏུ་འཛིན་པའི་ཉོན་མོངས་སྤོང་དགོས་པར་གསུངས་པ་ལྟར་ཡིན་ལ།སློབ་དཔོན་ཞི་བ་འཚོས་ཀྱང་། །ཆོས་ལ་བདག་མེད་མཁས་པ་ནི། །རང་བཞིན་མེད་པ་གོམས་བྱས་པས། །ཕྱིན་ཅི་ལོག་ལས་བྱུང་བ་ཡི། །ཉོན་མོངས་སྒྲིབ་པ་མེད་པར་སྤོང༌། །ཞེས་དང༌། དངོས་པོར་ཞེན་པའི་དབང་གིས་སྐྱོན། །ཆགས་དང་ཞེ་སྡང་ལ་སོགས་པ། །དགྲ་རྣམས་རབ་བྱུང་དེ་ལོག་ན། །དེ་རྣམས་འབྱུང་བར་ག་ལ་འགྱུར། །ཞེས་གསུངས་ཏེ་དེའི་དོན་ནི་དངོས་པོར་འཛིན་པའི་བདེན་ཞེན་ལ་བརྟེན་ནས་ཉོན་མོངས་པ་རྣམས་འབྱུང་བས་བདེན་མེད་རྟོགས་པ་ན་དེ་རྣམས་རང་གི་ངང་གིས་འགག་པར་འགྱུར་ཏེ་མེ་བསད་པ་ན་དུ་བ་ཞི་བ་བཞིན་ནོ་ཞེས་པའོ། །དེའང་བདེན་འཛིན་གྱི་ཞེན་ཡུལ་རིགས་པ་ཡང་དག་གིས་སུན་དབྱུང་བའི་སྒོ་ནས་སྤོང་བ་ཡིན་ལ་དེའི་ཚུལ་ནི་འོག་ཏུ་ཤེར་ལེའི་སྐབས་སུ་ཤེས་པར་བྱའོ། །འདིར་ཉོན་མོངས་པ་རྣམས་གང་དུའང་མི་གནས་པར་བསྟན་པ་ནི་དོན་དམ་པར་གང་དུའང་མི་གནས་པའི་དོན་ཡིན་ལ་སྔར་རང་གི་སེམས་ལ་གནས་པར་བཤད་པ་ནི་ཐ་སྙད་ཀུན་རྫོབ་པའི་དབང་དུ་བྱས་པ་ཡིན་པས་མི་འགལ་ལོ། །།དེ་དག་ནི་ཉོན་མོངས་པ་དོན་དམ་དུ་མ་གྲུབ་པར་སྒོམ་པ་ཡིན་ལ། མ་ཀུན་རྫོབ་ཏུ་སྒྱུ་མ་ལྟ་བུར་སྒོམ་པ་ནི། དེས་ན་ཉོན་མོངས་པ་འདི་དག་ནི་རང་བཞིན་གྱིས་གྲུབ་པ་ལྟར་སྣང་ནའང་རང་བཞིན་གྱིས་གྲུབ་པས་སྟོང་པ་སྔགས་རྫས་སོགས་ཀྱི་སྟོབས་ལས་མེད་བཞིན་དུ་ཨ་སྣང་བའི་སྒྱུ་མ་དང་འདྲ་བའི་བརྫུན་པ་ཡིན་པ་དེའི་ཕྱིར། འདི་རང་བཞིན་གྱིས་གྲུབ་པ་ཡོད་སྤོང་ག་ལ་ནུས་སྙམ་དུ་སྙིང་ལ་འཇིགས་པ་སྤངས་ནས་སམ་སྤོང་ལ་གཉེན་པོ་འདིའི་རང་བཞིན་ཤེས་ནུས་པའི་དེ་ཁོ་ན་ཉིད་རྟོགས་པའི་ཤེས་རབ་བསྐྱེད་ནས་དེ་སྤོང་བའི་ཕྱིར་བརྩོན་པ་བསྟེན་རིགས་པས་དེ་ལྟར་འབད་པར་གྱིས་ཤིག་ཅེས་སམ། ཡང་ན་གཉེན་པོ་དེ་ཁོ་ན་ཉིད་རྟོགས་པའི་ཤེས་རབ་བསྐྱེད་བའི་ཕྱིར་བརྩོན་པར་བསྟེན་པར་རིགས་ཞེས་སྦྱར་རོ། །དེ་ལྟར་མིན་པར་སྤོང་ནུས་བཞིན་དུ་མི་སྤོང་བར་དོན་དང་དད་དགོས་པ་ཅི་ཡང་མེད་པ་ཉིད་དུ་ཉོན་མོངས་པའི་དབང་དུ་བཏང་ནས་བདག་ལ་དམྱལ་བ་ལ་སོགས་པའི་ངན་སོང་རྣམས་སུ་ཅི་སྟེ་སྡུག་བསྔལ་གྱིས་གནོད་པ་བྱེད་དུ་འཇུག་སྟེ་བྱེད་དུ་འཇུག་པ་འདི་རྣམ་པ་ཀུན་ཏུ་མི་རིགས་སོ་ཞེས་པའོ། །དེ་རྣམས་ནི་སྤང་བྱ་ཉོན་མོངས་ལ་བསམས་ཏེ་བག་ཡོད་བྱ་བའི་ཚུལ་ཡིན་ལ། དེའང་གཉེན་པོ་བག་ཡོད་པ་ལ་བརྟེན་ནས་སྤང་བྱ་ཉོན་མོངས་ཀྱི་རྒྱུ་བ་འགོག་པར་བྱེད་པ་ཡིན་ཏེ། གསང་བ་བསམ་གྱིས་མི་ཁྱབ་པའི་མདོ་ལས། གཞན་ཡང་བག་ཡོད་པ་གང་ཞེ་ན། རང་གི་སེམས་འདུལ་བ་དང་གཞན་གྱི་སེམས་རྗེས་སུ་སྲུང་བ་དང་ཉོན་མོངས་པ་ལ་དགའ་བ་སེལ་བ་དང་ཆོས་ལ་དགའ་བས་རྗེས་སུ་འཇུག་པ་དང་། འདོད་པ་ལ་རྣམ་པར་རྟོག་པ་དང་གནོད་སེམས་ཀྱི་རྣམ་པར་རྟོག་པ་དང་རྣམ་པར་འཚེ་བའི་རྣམ་པར་རྟོག་པ་རྣམས་ཀྱི་རྒྱུ་བ་མེད་པ་དང༌། ཞེས་པ་ནས། ཚུལ་བཞིན་མ་ཡིན་པ་ཡིད་ལ་བྱེད་པའི་རྒྱུ་བ་མེད་པ་དང་སྡིག་པ་མི་དགེ་བའི་ཆོས་ཐམས་ཅད་ཀྱི་རྒྱུ་བ་མེད་པ་སྟེ་འདི་ནི་བག་ཡོད་པ་ཞེས་བྱའོ་ཞེས་སོགས་རྒྱས་པར་གསུངས་པ་ལྟར་རོ།།
 
 དོན་བསྡུ་བ།གསུམ་པ་དོན་བསྡུ་བ་ནི། དེ་ལྟར་སོགས་ཏེ། སྔར་གོང་དུ་བཤད་པ་དེ་ལྟར་ལེགས་པ་རྣམ་པར་བསམས་ནས་མདོ་དང་བསྟན་བཅོས་ལས་ཇི་སྐད་བཤད་པའམ་གོང་དུ་བག་ཡོད་ལེའུར་ཇི་སྐད་༠༠བཤད་པ་ཡི་བསམ་པ་སེམས་བསྐྱེད་དང་བྱང་ཆུབ་སེམས་དཔས་གང་ལ་བསླབ་པར་འོས་པའི་བསླབ་པ་རྒྱ་ཆེ་བ་རྣམས་ཇི་ལྟ་བ་བཞིན་དུ་བསྒྲུབ་པའི་ཆེད་དུ་དེ་དང་དེའི་མི་མཐུན་ཕྱོགས་སྤོང་བ་དང་གཉེན་པོ་བ་སྒོམ་པ་ནན་ཏན་དུ་བྱེད་ཅིང་གཟོབ་པ་ལྷུར་ལེན་བྱེད་པའི་བསམ་པ་བག་ཡོད་པའི་སྒོ་ནས་སྦྱོར་བས་ཀྱང་།དེ་བཞིན་དུ་ཉམས་སུ་ལེན་པ་ལ་འབད་པར་བྱ་དགོས་ཏེ། དེ་ལྟར་བསླབ་པར་མ་བྱས་ན་རང་རྒྱུད་ཀྱི་ཉོན་མོངས་པའི་ནད་སོས་པ་མི་སྲིད་དེ། དཔེར་ན་སྨན་པ་མཁས་པའི་ངག་ལ་ཇི་བཞིན་དུ་མ་ཉན་ན་སྨན་དག་གིས་ངེས་པར་བཅོས་དགོས་པའི་ནད་པ་སོས་པ་ག་ལ་ཡོད་དེ་མེད་པ་དེ་བཞིན་དུ་སྨན་པ་ཆེན་པོ་སངས་རྒྱས་ཀྱི་བཀའ་ལུང་ལས་ཇི་ལྟར་བསྟན་པ་བཞིན་དུ་བསྒྲུབ་པར་མ་བྱས་ན་ལས་ཉོན་སྡུག་བསྔལ་བ་དང་བཅས་པའི་ནད་ལས་ཡོལ་བ་ག་ལ་ཡོད་དེ་མེད་དོ་ཞེས་པའོ། །མདོ་སོགས་ལས་ཇི་སྐད་གསུངས་པའི་བསླབ་གཞི་རྣམས་ལ་ཚུལ་བཞིན་དུ་སློབ་དགོས་པ་དང་ལས་དང་པོ་བས་དེ་ལྟར་རྒྱས་པར་སློབ་མི་ནུས་ཀྱང་བསླབ་པའི་གནད་བསྡུས་པ་ལ་ངེས་པར་སློབ་དགོས་པ་ནི། བསླབ་བཏུས་ལས། བཅོམ་ལྡན་འདས་ཀྱིས་མདོ་དག་ལས་བྱང་ཆུབ་སེམས་དཔའི་བསླབ་པའི་གཞི་རྣམས་གསུངས་ཏེ། འཕགས་པ་དཀོན་མཆོག་སྤྲིན་ལས། རིགས་ཀྱི་བུ་ཇི་ལྟར་ན་བྱང་ཆུབ་སེམས་དཔའ་རྣམས་བྱང་ཆུབ་སེམས་་་དཔའི་བསླབ་པའི་སྡོམ་པས་བསྡམས་པ་ཡིན་ཞེ་ན།་འདི་ལ་བྱང་ཆུབ་སེམས་དཔའ་འདི་ལྟར་དཔྱོད་དེ་སོ་སོ་ཐར་པའི་སྡོམ་པ་ཙམ་གྱིས་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་ནུས་ཀྱི། དེ་བཞིན་གཤེགས་པས་གང་མདོ་སྡེ་དེ་དང་དེ་དག་ལས་བྱང་ཆུབ་སེམས་དཔའི་སྤྱོད་པ་དང་བྱང་ཆུབ་སེམས་དཔའི་བསླབ་པའི་གནས་བཅས་པ་གང་ཡིན་པ་དེ་དག་ལ་བདག་གིས་བསླབ་པར་བྱའོ་ཞེས་རྒྱ་ཆེར་ཇི་སྐད་གསུངས་པ་ལྟ་བུ་སྟེ། དེ་བས་ན་བདག་ལྟ་བུ་བློཞན་པས་རྒྱ་ཆེར་གསུངས་པའི་ཕྱིར་བྱང་ཆུབ་སེམས་དཔའི་སྡོམ་པ་ཤེས་པར་དཀའ་བས་ན་དེ་ལ་ཇི་ལྟར་བྱ་བའི་རིགས་ཤེ་ན། གང་གིས་ལྟུང་བར་མི་འགྱུར་བའི། །ཞེས་སོགས་འོག་ཏུ་ཅུང་ཟད་འཆད་པ་ལྟར་སློབ་དགོས་པར་གསུངས་སོ། །དེ་ལྟར་ཚུལ་བཞིན་དུ་ཉམས་སུ་བླངས་ནས་མ་བསླབས་ན་རང་རྒྱུད་ཀྱི་ཉོན་མོངས་པ་སྤོང་མི་ནུས་པ་ནི། །ཟླ་བ་སྒྲོན་མེར། མི་དག་ན་ཞིང་ལུས་ནི་སྡུག་བསྔལ་ཏེ། །ལོ་གྲངས་མང་པོར་རེས་འགའ་མ་ཐར་བ། །དེ་ནི་ཡུན་རིང་ནད་ཀྱིས་ཉོན་མོངས་པས། །ནད་རྣམས་གསོ་བའི་ཕྱིར་ཡང་སྨན་པ་བཙལ། །ཡང་དང་ཡང་དུ་དེ་ཡིས་བཙལ་བ་ཡིས། །སྨན་པ་མཁས་ཤིང་རིག་པ་དེ་རྙེད་དེ། །དེས་ཀྱང་སྙིང་རྗེ་ཉེ་བར་བཞག་ནས་ནི། །སྨན་འདི་གཏང་བར་གྱིས་ཞེས་སྦྱིན་པ་དང༌། །སྨན་མང་བཟང་ཞིང་ཕངས་པ་དེ་བླངས་ནས། །ན་བ་འཚོ་བར་འགྱུར་བའི་སྨན་མི་འཐུང་། །སྨན་པས་མ་ལན་སྨན་གྱིས་མ་ཉེས་ཏེ། །ནད་པ་དེ་ཉིད་ཀྱིས་ནི་ཉེས་པ་ཡིན། །དེ་བཞིན་བསྟན་པ་འདི་ལ་རབ་བྱུང་སྟེ། །སྟོབས་དང་བསམ་གཏན་དབང་པོ་ཀུན་རིག་ནས། །སྒོམ་པ་ལ་ནི་མངོན་པར་བརྩོན་མི་བྱེད། །རིགས་པར་མི་བརྩོན་ག་ལ་མྱ་ངན་འདའ། །ཞེས་དང༌། ལྷག་བསམ་བསྐུལ་བ་ལས་ཀྱང་། །ངས་ནི་རབ་ཏུ་བཟང་པོའི་ཆོས་བཤད་ཀྱང༌། །ཁྱོད་ཀྱིས་ཐོས་ནས་ཡང་དག་མ་སྤྱད་ན།།ནད་པ་སྨན་གྱི་རྐྱལ་པ་ཐོགས་པ་དག །བདག་གི་ནད་ནི་གསོ་བར་མི་ནུས་བཞིན། །ཞེས་གསུངས་པ་ལྟར་ཡིན་ལ། ཚུལ་བཞིན་དུ་བསྒྲུབས་ན་ནི་སྨན་པའི་ངག་མཉན་ནས་སྨན་བསྟེན་པས་ནད་སོས་པ་བཞིན་དུ་སྡུག་བསྔལ་དང་ཉོན་མོངས་མཐའ་དག་ལས་གྲོལ་བ་ཐོབ་པར་འགྱུར་རོ། །དེས་ན་སྨན་པ་ཆེན་པོ་སངས་རྒྱས་ཀྱི་བཀའ་བཞིན་དུ་བསྒྱུབས་ནས་ཉམས་སུ་བླང་བར་བྱའོ། །
 
 གཉིས་པ་ལེའུའི་མཚན་ནི། བྱང་ཆུབ་ཅེས་སོགས་ཏེ། འདིས་བསླབ་པ་ལ་བག་ཡོད་བྱ་ཚུལ་སྟོན་པས་བག་ཡོད་ཀྱི་ལེའུ་ཞེས་བསྟན་ཏེ་བཞི་པའོ།། ༌་ཀཔ༣་ན།ནི་
 
 གཉིས་པ།ཤེས་བཞིན་གྱི་ལེའུ་ལྔ་པའི་གཞུང་དོན།ག ཉིས་པ་ཤེས་བཞིན་ལེའུ་ལ་གཉིས། ལེའུའི་གཞུང་། ལེའུའི་མཚན་ནོ། །དང་པོ་ལ་བཞི།བསླབ་པ་བསྲུང་བའི་ཐབས་སུ་སེམས་སྲུང་བ། སེམས་བསྲུང་བའི་ཐབས་སུ་དྲན་ཤེས་བསྟེན་པ། །དྲན་ཤེས་དང་ལྡན་པས་སེམས་སྦྱོང་གི་སྤྱོད་པ་ལ་སློབ་ཚུལ།་སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པའོ། གཅིག བསླབ་པ་བསྲུང་བའི་ཐབས་སུ་སེམས་སྲུང་བ།དང་པོ་ལ་གཉིས།མདོར་བསྟན་པ། རྒྱས་བར་བཤད་པའོ།།དང་པོ་ནི། བསླབ་པ་བསྲུང་བར་སོགས་ཏེ། དེ་ལ། སེམས་བསྲུང་དགོས་པའི་རྒྱུ་མཚན་ནི།བྱང་ཆུབ་སེམས་དཔའ་རྣམས་ཀྱིས་གང་ལ་བསླབ་པར་བྱ་བའི་བསླབ་བྱ་ཕ་རོལ་ཏུ་ཕྱིན་པ་དྲུག་སོགས་མི་མཐུན་ཕྱོགས་ཀྱིས་མ་ཉམས་པར་ཡོངས་སུ་དག་པར་བསྲུང་བར་འདོད་པའི་སྐྱེ་བོ་ཡིས་དེ་སྲུང་བྱེད་ཀྱི་༌་ཐབས་ལ་བརྟེན་ནས་རབ་ཏུ་བསྒྲིམས་ནས་སེམས་ཕྱིན་ཅི་ལོག་གི་ཡུལ་ལ་བྱུང་རྒྱལ་དུ་གཡོ་ཞིང་གཡེང་བ་འདི་ཉིད་རྩེ་གཅིག་ཏུ་བསྲུང་བ་ལ་འབད་པར་བྱ་སྟེ། གློག་དང་རྒྱ་མཚོའི་རླབས་སོགས་ལྟར་མི་བརྟན་ཞིང་གཡོ་བའི་སེམས་འདི་ལེགས་པར་བསྲུང་བར་མ་བྱས་ཤིང་དབང་དུ་མ་གྱུར་ན་ཉེས་སྤྱོད་ལ་འཇུག་པས་ཚེ་འདིར་བསླབ་པ་བསྲུང་བར་ཡོང་ཡེ་སྟེ་རྣམ་པ་ཀུན་ཏུ་མི་ནུས་པའི་ཕྱིར་རོ། །དེ་ལ་བསླབ་པ་བསྲུང་ཞེས་པའང་སེམས་བསྐྱེད་དང་སྡོམ་པ་བཟུང་བ་དག་གིས་གནང་བ་རྣམས་བྱེད་པ་དང་བཀག་པ་རྣམས་མི་བྱེད་པ་ལ་བསླབ་པ་ཡིན་པར་འགྲེལ་ཆེན་དུ་བཤད་དོ།།ཕྱིན་ཅི་ལོག་གི་ཡུལ་ལ་གཡོ་བའི་སེམས་བསྲུང་དགོས་པ་ནི། བཤེས་སྤྲིང་ལས། གཡོ་བའི་སེམས་ནི་ཐོས་མཚུངས་བུ་ལྟ་བུར། །གཏིར་བཞིན་སྲོག་དང་འདྲ་བར་བསྲུང་བགྱི་སྟེ། །ཞེས་དང་།དཔུང་བཟང་གིས་ཞུས་པར་ཡང་། སེམས་ནི་གློག་དང་སྤྲིན་དང་རླུང་དང་མཚུངས། །རྒྱ་མཚོ་ཆེན་པོ་ཡི་ནི་རླབས་དང་འདྲ། །སྒྱུ་ཅན་འདོད་དགུར་ཡུལ་ལ་མངོན་དགའ་བ། །།གཡོ་ཞིང་འཕྱན་པ་ངེས་པར་འདུལ་བར་བྱ། །ཞེས་དབང་པོ་ཡུལ་ལ་བྱུང་རྒྱལ་དུ་གཡོ་བ་དགག་པའི་སྒོ་ནས་སེམས་བསྲུང་བ་དང་། ཡང་། དབང་པོ་དྲུག་པོ་ཡུལ་ལ་འཕྲོ་བ་དག །བདེ་གཤེགས་གསུངས་པའི་ཤེས་པས་བསྲུང་བར་བྱ། །ཞེས་ཡུལ་གྱི་མཚན་ཉིད་ཤེས་པའི་སྒོ་ནས་བསྲུང་དགོས་པར་བསྟན་པ་ལྟར་རོ།།
 
 གཉིས་པ་རྒྱས་པར་བཤད་པ་ལ་གསུམ། གནོད་པ་ཐམས་ཅད་སེམས་ལས་བྱུང་ཚུལ། དགེ་བ་ཐམས་ཅད་སེམས་ལས་བྱུང་ཚུལ། དེས་ན་ངེས་པར་སེམས་བསྲུང་དགོས་པར་བསྟན་པའོ།།དང་པོ་ནི། སེམས་ཀྱི་གླང་ཆེན་སོགས་ཏེ། དེ་ལ། སེམས་མ་བསྲུངས་པའི་ཉེས་དམིགས་ནི། རང་ཉིད་གར་འདོད་འདོད་ལ་སྤྱོད་པའི་སེམས་ཀྱི་གླང་པོ་ཆེ་ཆགས་སོགས་ཉོན་མོངས་པས་མྱོས་པ་གང་དྲན་ཤེས་ཀྱི་ལྕགས་ཀྱུས་དབང་དུ་མ་བྱས་པར་རང་དགར་ཕྱིན་ཅི་ལོག་གི་ཡུལ་ལ་ཡན་པར་བཏང་བས་ཉེས་སྤྱོད་སྣ་ཚོགས་ལ་ཞུགས་ཏེ་ཕྱི་མར་མནར་མེད་པའི་དམྱལ་བ་སོགས་ཀྱི་སྡུག་བསྔལ་མང་པོར་སྐྱེད་ནས་གནོད་པ་བྱེད་པ་ལྟར་ཐ་མལ་པའི་གླང་ཆེན་འདུལ་སྦྱོང་གི་སྒོ་ནས་མ་ཐུལ་ཞིང་མྱོས་བྱེད་ཀྱི་ཆུས་མྱོས་པ་ཡིས་མཐོང་བ་དང་མ་མཐོང་བའི་འཇིག་རྟེན་འདི་ན་མནར་མེད་སོགས་ཀྱི་སྡུག་བསྔལ་སྐྱེད་པ་དེ་འདྲའི་གནོད་པ་ཆེན་པོ་མི་བྱེད་དེ་དེ་བྱེད་པ་མི་སྲིད་པས་སེམས་མ་ཉམས་པར་བསྲུང་བར་བྱའོ།།
 
 སེམས་བསྲུངས་པའི་ཕན་ཡོན་སྤྱིར་བསྟན་པ་ནི། རྣམ་པ་ཀུན་ནས་བླང་དོར་གྱི་གནས་མི་བརྗེད་པར་གསལ་བར་དྲན་པའི་ཐག་པ་ཡིས་སེམས་ཀྱི་གླང་པོ་ཆེ་ཚུལ་མིན་ཡིད་བྱེད་ཀྱིས་བསྐྱེད་པའི་ཉོན་མོངས་པའི་མྱོས་ཆུས་མྱོས་ཤིང་དྲེགས་པར་གྱུར་པ་འདི་ཕྱིན་ཅི་ལོག་གི་ཡུལ་ལ་འཇུག་པ་བཀག་ནས་ཚུལ་བཞིན་ཡིད་ལ་བྱེད་པའི་དགེ་བའི་དམིགས་རྣམ་གྱི་ཀ་ཆེན་བརྟན་པོ་ལ་དམ་དུ་བཏགས་ན་ཚེ་འདི་དང་ཕྱི་མར་གནོད་པའི་འཇིགས་པ་ཐམས་ཅད་མེད་པར་འགྱུར་ཞིང་རང་གཞན་ལ་མངོན་མཐོ་ངེས་ལེགས་སོགས་གནས་སྐབས་དང་མཐར་ཐུག་གི་ཕན་བདེ་མཐའ་དག་སྐྱེད་བྱེད་ཀྱི་རྒྱུར་གྱུར་པའི་དགེ་བ་སྤྱི་དང་ཁྱད་པར་འོག་ཏུ་འཆད་པ་ལྟར་ཕྱིན་དྲུག་གི་དགེ་བ་ཐམས་ཅད་ཆེད་དུ་གཉེར་ནས་དཀའ་ཚེགས་ཀྱིས་སྒྲུབ་མིདགོས་པར་འབད་མེད་དུ་ལག་ཏུ་གཏད་པ་བཞིན་དུ་ཉེ་བར་འོང་བར་འགྱུར་ཏེ་དེའི་རྒྱུ་ཐོབ་པའི་ཕྱིར། དཔེར་ན་ཆར་བབས་པས་འབྲས་ས་ལུ་སྐྱེས་ཟེར་བ་བཞིན་ནོ། དེ་ནི། མདོ་ལས། སེམས་དུལ་བ་ནི་ལེགས་པ་སྟེ། །སེམས་དུལ་བ་ནི་བདེ་བ་འདྲེན། །ཞེས་སོགས་གསུངས་པ་ལྟར་རོ། །དེ་བས་ན་དུས་དང་རྣམ་པ་ཐམས་ཅད་དུ་དྲན་ཤེས་བསྟེན་ནས་སེམས་མ་ཉམས་པར་བསྲུང་བ་ལ་འབད་པར་བྱ་རིགས་སོ་ཞེས་སྤྱིར་བསྟན་པའོ།།ཁྱ
 
 ད་པར་འཇིགས་པ་ཐམས་ཅད་སེལ་བ་ནི། ནང་གི་སེམས་བསྲུངས་ཀྱང་ཕྱི་རོལ་གྱི་གནོད་བྱེད་མང་པོ་ཡོད་པས་འཇིགས་པ་ཐམས་ཅད་མེད་པར་ག་ལ་འགྱུར་སྙམ་ན། འགྱུར་ཏེ། །ཚེ་འདིར་འཇིགས་བ་སྐྱེད་པའི་སྟག་དང་སེང་གེ་དང་གླང་ཆེན་དང་དྲེད་དང་དུག་སྤྲུལ་དང་མི་དང་མི་མིན་གྱི་དགྲ་གཞན་རྣམས་ཐམས་ཅད་དང༌། ཕྱི་མར་འཇིགས་པ་སྟེར་བའི་སེམས་ཅན་དམྱལ་བའི་སྲུང་མ་འཇིགས་སུ་རུང་བའི་གཤིན་རྗེའི་སྐྱེས་བུ་སོགས་དང༌། གཞན་ཡང་རིགས་སྔགས་ཀྱི་མཐུས་གནོད་པ་བྱེད་པའི་བྱད་མ་མཁའ་འགྲོ་མའམ་རང་ལ་མཐུ་གཏད་མནན་བསྲེགས་སོགས་ཀྱི་སྒོ་ནས་གནོད་པའི་སྦྱོར་བ་བྱེད་པའི་བྱད་མ་དང༌། དེ་བཞིན་དུ་ཡི་དྭགས་ཀྱི་འགྲོ་བར་གཏོགས་པའི་སྲིན་པོ་ལ་སོགས་པའི་གནོད་བྱེད་ཡོད་དོ་ཅོག་
 
 དེ་རྣམས་ཀྱང་ནང་རང་གི་སེམས་འདི་གཅིག་པུ་གཉེན་པོ་འཇུག་ལྡོག་གི་བསླབ་པའི་གནས་ཐམས་ཅད་མི་བརྗེད་པའི་དྲན་པའི་ཐག་པས་དགེ་བའི་དམིགས་པ་ལ་དམ་དུ་བཏགས་པ་ཡིས་འཇིགས་པ་ཐམས་ཅད་སྐྱེད་བྱེད་ཀྱི་རྒྱུ་བཟློག་པའི་སྒོ་ནས་ཕྱི་རོལ་གྱི་གདུག་པ་ཅན་མ་རུངས་པ་གང་ཡོད་དེ་ཐམས་ཅད་བཏགས་པའམ་བཅིངས་པ་དང་འདྲ་བར་གནོད་འཚེ་ཅུང་ཟད་ཀྱང་མི་བྱེད་པར་འགྱུར་ལ། །ནང་རང་གི་སེམས་འདི་གཅིག་པུ་གཉེན་པོ་འཇུག་ལྡོག་གི་བྱ་བ་ལ་མཁས་པའི་ཤེས་བཞིན་གྱི་སྟོབས་ཀྱི་ཉེས་སྤྱོད་ལ་རང་དགར་འཇུག་པ་བཏུལ་བ་ནའམ་བཏུལ་བ་ཡིས་འཇིགས་པ་ཐམས་ཅད་ཀྱི་རྒྱུ་ཐུལ་བའི་སྒོ་ནས་སྟག་དང་སེང་གེ་ལ་སོགས་པ་ཕྱི་རོལ་གྱི་གནོད་བྱེད་དེ་དག་ཐམས་ཅད་རྣམ་པར་ཐུལ་བ་དང་འདྲ་བར་རང་གིས་དབང་དུ་འདུ་ཞིང་གནོད་པ་ཅི་ཡང་མི་བྱེད་པར་འགྱུར་བས་ན་སེམས་དགེ་བའི་དམིགས་པ་ལ་བཏགས་ནས་གདུལ་བ་ལ་འབད་པར་བྱའོ། །དེ་ལྟར་སྐྱེས་རབས་ལས། དེ་ཡི་རང་བཞིན་སྙིང་རྗེའི་བདག་ཉིད་ཀྱིས། །རྣམ་པར་བརླན་པ་བཞིན་དུ་བརླན་གྱུར་པས། །ཕན་ཚུན་གནོད་པ་མེད་པའི་ཡིད་གྱུར་ཏེ། །དཀའ་ཐུབ་ཅན་བཞིན་གཅན་གཟན་ཁྲོ་བོའང་སྤྱོད། །ཅེས་པ་ལྟར་དང༌། དེད་དཔོན་སེང་གེས་སེམས་བསྲུངས་པས་སྲིན་མོ་ཐུལ་བ་དང༌། གྲུབ་པ་ཐོབ་པའི་སྐྱེས་བུ་རྣམས་སྟག་དང་སེང་གེ་སོགས་ལ་ཞོན་པ་དང་དུག་སྦྲུལ་ལག་ཏུ་ཐོགས་པ་སོགས་ལྟར་ཡིན་པར་གསུངས་ལ།ཇོ་བོས་ཀྱང་། ནང་གི་སེམས་འདི་དུལ་གྱུར་ན། །ཕྱི་ཡི་དགྲ་འདིས་གནོད་མི་ནུས། །ནང་གི་རང་གེམས་གཡོ་བ་ན། །ཕྱི་ཡི་དགྲ་འདིས་རྐྱེན་བྱས་ནས། །ནང་གི་དགྲ་འདིས་རང་རྒྱུད་སྲེག །དེས་ན་ནང་གི་དགུ་འདི་གཞོམ། །ཞེས་གསུངས། 
 
 སེམས་ཐུལ་ན་དེ་དག་ཐུལ་བའི་རྒྱུ་མཚན་སྟོན་པ་ལ། ཡིད་ཆེས་པའི་ལུང་གིས་སྒྲུབ་པ་ནི། འདི་ལྟར་ཚེ་འདི་ཕྱིའི་འཇིགས་པ་ཐམས་ཅད་དང་ལུས་སེམས་ཀྱི་སྡུག་བསྔལ་དང་ཡིད་མི་བདེ་བ་དཔག་ཏུ་མེད་པ་ཇི་སྙེད་ཅིག་ཡོད་པ་ཡང་སྔར་གྱི་ལས་ངན་གྱི་འཐེན་པའི་དབང་གིས་འབྱུང་ལ། ལས་དེ་ཡང་། སྡོང་བོ་བཀོད་པ་ལས། འཇིག་རྟེན་སྣ་ཚོགས་ཟསོ་ནི་ལས་ལས་སྐྱེས་པ་ཡིན་ཞིང་ལས་ཀྱང་དངོས་སུ་སེམས་པ་ཡིན་ནོ། །ཞེས་དང་། ཡང་ཇི་སྐད་དུ།སེམས་ཅན་འཇིག་རྟེན་སྣོད་ཀྱི་འཇིག་རྟེན་དག་། སྣ་ཚོགས་སེམས་ཉིད་ཀྱིས་ནི་སྤྲོས་པ་སྟེ། །འགྲོ་བ་མ་ལུས་ལས་ལས་སྐྱེས་པར་བསྟན། །སེམས་ལས་མ་གཏོགས་ལས་ནི་ཡོད་མ་ཡིན། །ཞེས་འགྲེལ་ཆེན་དུ་དྲངས་པ་དང་། མཛོད་ལས་ཀྱང་།། ལས་ལས་འཇིག་རྟེན་སྣ་ཚོགས་སྐྱེས། །དེ་ནི་སེཙས་པ་དང་དེས་བྱས། །སེམས་པ་ཡིད་ཀྱི་ལས་ཡིན་ཏེ། །དེས་བསྐྱེད་ལུས་དང་ངག་གི་ལས། །ཞེས་པ་ལྟར། སེམས་པ་དང་དེས་ཀུན་ནས་བསླངས་པའི་ལུས་ངག་གི་ལས་ཡིན་ལ་ཟག་བཅས་ཀྱི་ལས་དེ་དག་ཀྱང་ཉོན་མོངས་པའི་གཞན་དབང་དུ་གྱུར་པའི་ཕྱིན་ཅི་ལོག་གི་སེམས་ཀྱིས་བསགས་པ་ཡིན་ཕྱིར་༌སེམས་མེད་ན་མི་འབྱུང་བས་སེམས་ལས་བྱུང་བ་ཡིན་ནོ་ཞེས་ཤེས་བྱའི་ཆོས་ཐོམས་ཅད་ཀྱི་གནས་ཚུལ་ཕྱིན་ཅི་མ་ལོག་པ་ཇི་ལྟ་བ་བཞིན་དུ་རང་ཉིད་ཀྱིས་ཐུགས་སུ་ཆུད་ནས་གདུལ་བྱ་ལ་ཡང་དག་པར་གསུང་བ་སྟོན་པ་ཐམས་ཅད་མཁྱེན་པ་ཉིད་ཀྱིས་ལེགས་པར་བསྟན་ཏེ། མདོ་ལས། ཀྱེ་རྒྱལ་བའི་སྲས་ཁམས་གསུམ་པོ་འདི་དག་ནི་སེམས་ཙམ་མོ། །ཞེས་དང༌། སྐུ་འ་དཀོན་མཆོག་སྤྲིན་ལས་ཀྱང་། སེམས་ནི་མི་རྟག་པ་ལ་རྟག་པར་མངོན་པར་དགའ་བའོ། །སྡུག་བསྔལ་ལ་བདེ་བར་མངོན་པར་དག འ་བའོ། །བདག་མེད་པ་ལ་བདག་ཏུ་མངོན་པར་དག འ་བའོ། །མི་གཙང་བ་ལ་གཙང་བར་མངོན་པར་དགའ་བའོ།་།གཡོ་ཞིང་མི་བརྟན་པ་ལ་མྱུར་དུ་འགྱུར་བའོ། །ཉོན་མོངས་པ་རྣམས་ཀྱི་རྩ་བའོ། །ངན་སོང་རྣམས་ཀྱི་སྒོའོ། །ཉེ་བའི་ཉོན་མོངས་པ་རྣམས་ཀྱི་གཞིའོ། །བདེ་འགྲོ་རྣམས་ཆུད་གསོན་པའོ། །འདོད་ཆགས་དང་ཞེ་སྡང་དང་གཏི་མུག་རྣམས་ཀྱི་རྐྱེན་དུ་གྱུར་པའོ། ། ཆོས་ཐམས་ཅད་ཀྱི་བདག་པོར་གྱུར་པའོ། །རིགས་ཀྱི་བུ་ཆོས་ཐམས་ཅད་ནི་སེམས་སྔོན་དུ་འགྲོ་བ་ཅན་ཏེ་གང་གི་ཚེ་སེམས་འབའ་ཞིག་དབང་དུ་གྱུར་ན་ཆོས་ཐམས་ཅད་དབང་དུ་འགྱུར་རོ་ཞེས་དང༌། སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ་སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ་ཞེས་དང༌། གཞན་ཡང་། འཇིག་རྟེན་སེམས་ཀྱིས་བྲིས་པ་སྟེ། །སེམས་ནི་སེམས་ཀྱིས་མི་མཐོང་ངོ་། །དགེ་བའམ་འོན་ཏེ་མི་དགེ་བའི།།ལས་ནི་སེམས་ཀྱིས་བསགས་པ་ཡིན། ། སེ་མས་ནི་མགལ་མེ་བཞིན་དུ་འཁོར། །སེམས་ནི་རླབས་དང་འདྲ་བར་གཡོས། །སེམས་ནི་ནགས་ཀྱི་མེ་བཞིན་སྲེག །སེམས་ནི་ཆུ་ཆེན་བཞིན་དུ་སྐྱེད། །དེ་དེ་ལྟར་རྟོག་པས་སེམས་ལ་དྲན་པ་ཤིན་ཏུ་ཉེ་བར་གཞག་ཅིང་གནས་ཏེ་སེམས་ཀྱི་དབང་དུ་མི་འགྲོའི་སེམས་ཉིད་དེའི་དབང་དུ་འགྲོ་སྟེ་སེམས་དེའི་དབང་དུ་གྱུར་པས་ཆོས་ཐམས་ཅད་དབང་དུ་གྱུར་པ་ཡིན་་ཏེ་ཞེས་སོགས་དང༌། ཡང་མདོ་ལས། འཇིག་རྟེན་སེམས་ཀྱིས་ཁྲིད་པ་སྟེ། །སེམས་ཀྱིས་ཡོངས་སུ་དྲངས་པ་ཡིན་ཞེས་དང་། ཆོས་རྣམས་སྔོན་དུ་ཡིད་འགྲོ་སྟེ། ཡིད་མགྱོགས་ཡིད་ནི་གཙོ་བོ་ཡིན། །ཞེས་སོགས་གསུངས། 
 
 རིགས་པ་དང་ལུང་གཉིས་ཀས་སྒྲུབ་པ་ནི། གཞན་ཡང་དམྱལ་སོགས་ཀྱི་འཇིགས་པ་དང་སྡུག་བསྔལ་སོགས་མྱོང་བ་ཡང་རང་གི་སྔོན་གྱི་སྡིག་སེམས་ལས་བྱུང་བ་མ་ཡིན་ན། སེམས་ཅན་དམྱལ་བ་པ་རྣམས་ལ་གནོད་པ་སྟེར་བའི་མཚོན་ཆ་མདུང་ཐུང་དང་སོག་ལེ་དང་གཏུན་ཤིང་དང་རལ་གྲིའི་ནགས་ཚལ་ལ་སོགས་པ་རྣམས་བྱེད་པ་པོ་སུ་ཞིག་གིས་ནི་དོན་གང་གི་ཆེད་དུ་འབད་ནས་བྱས་ཏེ་བྱེད་པ་པོ་གཞན་སུ་ཡང་མེད་ལ། དེ་བཞིན་དུ་མེ་རབ་ཏུ་འབར་བའི་ལྕགས་བསྲེགས་ཀྱི་རང་བཞིན་ཅན་གྱིས་གཞི་ཡང་སུ་ཡིས་བྱས་ཏེ་དབང་ཕྱུག་དང་ཚངས་པ་སོགས་བྱེད་པ་པོ་གཞན་སུས་ཀྱང་མ་བྱས་སོ། །་། ཤལ་མ་རིའི་སྟེང་འོག་ཏུ་འབབ་འཛེགས་བྱེད་པའི་མོ་ཚོགས་ཏེ་བུད་མེད་དེ་དག་ཐམས་ཅད་ཀྱང་སྔར་ལོག་པར་གཡེམ་པ་ལ་ཞུགས་པའི་སྡིག་སེམས་ཀྱིས་བསྐྱེད་པ་ལས་གཞན་པའི་རྒྱུ་ཅི་ལས་བྱུང་གང་ལས་ཀྱང་མ་བྱུང་སྟེ་རྒྱུ་མེད་ལས་བྱུང་བ་སོགས་གང་ཡང་མི་རིགས་པས་སོ། །རྒྱ་དཔེ་དང་རྒྱ་འགྲེལ་དག་ལས། བུད་མེད་དེ་དག་ཅི་ལས་སྐྱེས། ཞེས་བྱུང་ལ། དཔང་ལོས་ཀྱང་དེ་ལྟར་གསུངས་པས་མེ་ཚོགས་ཞེས་པ་དཔེ་མ་དག་པར་གསུངས་སོ། ། ་
 
 དེས་ན་དེ་འདྲ་བའི་འཇིགས་པ་དང་སྡུག་བསྔལ་གྱི་རྣམ་པར་སྣང་བ་དེ་དང་དེ་དག་ཐམས་ཅད་ཀྱང་རང་གིས་སྡིག་པ་མི་དགེ་བའི་ལས་མངོན་པར་འདུ་བྱས་ཤིང་བསགས་པའི་སེམས་ཉིད་ལས་བྱུང་བའམ་དེ་འདྲའི་སེམས་ཉིད་ཀྱིས་བསྐྱེད་པ་ཡིན་པར་ཐུབ་དབང་ཐམས་ཅད་མཁྱེན་པས་གསུངས་པ་ཡིན་ཏེ། འགྲོ་བ་རྣམ་འབྱེད་ཀྱི་མདོ་ལས། ལྕགས་ཀྱི་ས་གཞི་འབོར་ཞིང་ཚ། །འབར་བའི་མེ་ལྕེས་ཀུན་ནས་ཁྱབ། །ལྕགས་ཀྱི་སོག་ལེ་རྣོན་པོ་ཡིས། །ལུས་གཅིག་ཆ་ཤས་བརྒྱར་གཤོགས་པ། །ལུས་ངག་ཡིད་ཀྱི་སྡིག་པ་ཅན། །རྣམས་ཀྱི་སེམས་ལས་བྱུང་བ་ཡིན། འོ།ཞེས་དང༌། རྡོ་རྗེ་སྙིང་པོའི་མདོར་ཡང་། འཇམ་དཔལ་སེམས་ཅན་དམྱལ་བ་རྣམས་ནི་ཡོད་པ་མ་ཡིན་པ་ལ་བྱིས་པ་སོ་སོའི་སྐྱེ་བོ་རྣམས་ཀྱིས་ཕྱིན་ཅི་ལོག་གིས་བསྒྲུབས་ཏེ་རང་རང་གི་རྣམ་པར་རྟོག་པ་ལས་བྱུང་བའོ། །ཞེས་སོགས་གསུངས་ཏེ། སྡིག་པའི་ལས་མངོན་པར་འདུ་བྱས་པའི་སེམས་ཉིད་དེ་དག་ཏུ་སྣང་བའི་རྒྱུ་ཡིན་གྱི་དེ་ལས་གཞན་པའི་བྱེད་པ་བོ་མེད་ཅེས་པར་བསྟན་པའོ། །་དེ་དག་གི་དོན་བསྡུ་བ་ནི། འཇིགས་པ་དང་སྡུག་བསྔལ་ཐམས་ཅད་སེམས་ལས་བྱུང་བ་འབའ་ཞིག་ཡིན་པ་དེ་ལྟས་ཏེ་དེ་ལྟ་བས་ན་འཇིག་རྟེན་གསུམ་སྟེ་ས་འོག་ས་སྟེང་ས་བླའི་འཇིག་རྟེན་གསུམ་མམ་འདོད་ཁམས་སོགས་ཁམས་གསུམ་པོ་ཐམས་ཅད་ན་རང་གི་སེམས་སྡིག་པའི་དབང་དུ་གྱུར་པའི་སྣང་བ་ཙམ་ལས་འཇིགས་པའི་རྒྱུ་གཞན་འགའ་ཡང་མེད་པས་སེམས་དབང་དུ་བྱས་ནས་གདུལ་བ་ལ་འབད་པར་བྱའོ། །དེ་ལྟར་འཇིག་རྟེན་ཞེས་པའང་ཡོད་དོ། །དེ་ནི་དྲན་པ་ཉེར་གཞག་ལས། །སེམས་ནི་དགྲ་ནང་དགྲ་ཆེན་ཏེ། །སེམས་ལས་གཞན་པའི་དགྲ་མེད་དོ། །གཙུབ་ཤིང་རང་གིས་རང་སྲེག་ལྟར། །སེམས་ནི་རང་གི་སེམས་ཀྱིས་སྲེག །ཅེས་དང༌། འགྲེལ་ཆེན་དུ། འཇིག་རྟེན་ན་ནི་སྡིག་པའི་སེམས། །མེད་པར་སྣང་དང་འཇིགས་པ་མེད། །གང་གིས་སེམས་ནི་དབང་བྱས་པ། །དེ་ཡི་བདེ་བ་ཉམས་པ་མེད། །ཅེས་པའི་ལུང་དྲངས་ནས་གནོད་སེམས་མེད་པ་ལས་སུས་ཀྱང་གནོད་པར་བྱེད་པར་མི་འགྱུར་བར་གསུངས་པ་ལྟར་དང་། རྒྱ་མཚོའི་ལྷས་བསྒྲིགས་པ་ལ་དགེ་བསྙེན་གྱིས་ལན་བཏབ་པ་བཞིན་ཡིན་པར་གསུངས་སོ།།
 
 གཉིས་པ་དགེ་བ་ཐམས་ཅད་སེམས་ལས་བྱུང་ཚུལ་ནི། གལ་ཏེ་འགྲོ་བ་སོགས་ཏེ། དེ་ཡང་བྱང་སེམས་ཀྱིས་བསྒྲུབ་བྱའི་དགེ་བའི་གཙོ་བོ་ནི་ཕར་ཕྱིན་དྲུག་ཡིན་ལ་དེ་དག་ཀྱང་སེམས་ལ་རག་ལས་ཞེས་རིམ་པར་སྟོན་པ་ལ། སྦྱིན་པ་སེམས་ལ་ལྟོས་པ་ནི། གལ་ཏེ་སྦྱིན་བྱའི་རྫས་བཏང་བས་འགྲོ་བ་མཐའ་དག་བདེ་བའི་ལོངས་སྤྱོད་ཀྱིས་དབུལ་ཞིང་ཕོངས་པའི་བཀྲེན་པ་དེ་བོར་བས་ཏེ་དེ་དང་བྲལ་ནས་ཡོ་བྱད་ཕུན་སུམ་ཚོགས་པ་དང་ལྡན་པས་ཕྱུག་པོར་གྱུར་པ་དེ་སྦྱིན་པའི་ཕ་རོལ་ཏུ་ཕྱིན་པ་རྫོགས་པའི་ཚད་ཡིན་པས་དངོས་པོ་གཙོ་ཆེའོ་ཞེས་འགའ་ཞིག་འདོད་པ་ལྟར་ཡིན་ན། ད་དུང་དུ་ཡང་འགྲོ་བ་བཀྲེན་ཞིང་ཕོངས་པ་དུ་མ་འཇིག་རྟེན་འདི་ན་མངོན་སུམ་དུ་དམིགས་བཞིན་པ་ཡོད་པའི་ཕྱིར་ན་སྔོན་གྱི་སྐྱོབ་པ་སངས་རྒྱས་རྣམས་ཇི་ལྟར་ན་སྦྱིན་པའི་ཕ་རོལ་ཏུ་ཕྱིན་པ་རྫོགས་ཏེ་རྫོགས་པ་མི་རིགས་པར་འགྱུར་རོ། །སྔོན་གྱི་སངས་རྒྱས་རྣམས་ཀྱིས་སྦྱིན་པའི་ཕར་ཕྱིན་མ་རྫོགས་པར་ནི་སུས་ཀྱང་འདོད་མི་ནུས་ཏེ་དེ་དག་གིས་སྦྱིན་སོགས་རྒྱལ་སྲས་ཀྱི་སྤྱོད་པ་ཐམས་ཅད་རྫོགས་ཤིང་མཐར་ཕྱིན་ནས་སངས་རྒྱས་པའི་ཕྱིར་ཏེ།ཇི་ལྟར་བཅོམ་ལྡན་སྦྱིན་པའི་ཕ་རོལ་ཕྱིན། །ཞེས་སོགས་གསུངས་པས་སོ། །དེས་ན་སྦྱིན་པའི་ཕར་ཕྱིན་རྫོགས་པ་འགྲོ་བ་མཐའ་དག་གིས་དབུལ་བ་བོར་བ་ལ་ལྟོས་པ་མ་ཡིན་ནོ། །དེ་ལྟར་འདོད་མཁན་གྱི་ཕྱོགས་སྔ་མ་ནི་ཉན་ཐོས་སྡེ་པ་དག་ཅེས་ས་བཟང་འགྲེལ་པར་བཤད་དོ། །འོན་ཀྱང་འདི་ནི་གོང་དུ་སེམས་གཙོ་ཆེ་བས་སེམས་དབང་དུ་གྱུར་ན་ཆོས་ཐམས་ཅད་དབང་དུ་འགྱུར་ཞིང་དགེ་བ་ཐམས་ཅད་ཀྱང་ལག་ཏུ་འོང་བར་བསྟན་པ་ལ། འོ་ན་སྦྱིན་སོགས་ལ་ཇི་ལྟར་སེམས་གཙོ་བོ་ཡིན། སྦྱིན་པ་ནི་སེམས་་ཅན་གྱི་དབུལ་བ་སེལ་བར་བྱེད་པའི་མཚན་ཉིད་ཅན་ཡིན་པས་སེམས་ལ་མི་ལྟོས་པར་སེམས་ཅན་གྱི་༌དབུལ་བ་བོར་བ་ལ་ལྟོས་དགོས་སོ་སྙམ་པའམ་དེ་སྐད་ཟེར་བའི་དོགས་པ་སྤོང་བ་སྟེ་འོག་མ་ཚུལ་ཁྲིམས་སོགས་ལའང་དེ་ལྟར་རོ། །དེས་ན་དོགས་པ་ཁོང་སློང་གི་སྒོ་ནས་འགལ་སྤོང་མཛད་པའི་དོན་ཡིན་པར་བྱས་ཀྱང་ཆོག་གོ།
 
 འོ་ན་དེ་རྫོགས་ཚུལ་ཇི་ལྟར་ཡིན་ཞེ་ན། ཕྱི་རོལ་ཏུ་སེམས་ཅན་རྣམས་དབུལ་བ་དང་བྲལ་ལམ་མ་བྲལ་ཡང་རུང་སྟེ་རང་གི་རྒྱུད་སྟེང་དུ་བདོག་པ་ཐམས་ཅད་གཏོང་བའི་སེམས་གོམས་ཤིང་མཐར་ཕྱིན་པས་སྦྱིན་པ་རྫོགས་པ་ཡིན་ནོ་ཞེས་སྟོན་པ་ནི་འདི་ལྟར། རང་ལ་བདོག་པའི་དངོས་པོ་ལུས་ལོངས་སྤྱོད་དགེ་རྩ་གསུམ་གྱིས་བསྡུས་པ་གང་ཡོད་ཐམས་ཅད་ལ་སེར་སྣའི་ཀུན་འཛིན་བཅོམ་ནས་གཞན་ལ་བསམ་པ་ཐག་པ་ནས་གཏོང་ཞིང་དེ་ཙམ་དུ་མ་ཟད་བཏང་བའི་འབྲས་བུ་ཕན་ཡོན་ནམ་རྣམ་སྨིན་དང་བཅས་ཏེ་སྦྱིན་ཡུལ་སོགས་ཀྱི་སྐྱེ་བོ་ཀུན་ལ་བཏང་བར་འདོད་པའི་སེམས་གོམས་པ་རབ་ཀྱི་མཐར་ཕྱིན་ནས་ཆགས་པ་དང་སེར་སྣ་བྲལ་བ་དེ་ཉིད་ཀྱིས་སྦྱིན་པའི་ཕ་རོལ་ཏུ་ཕྱིན་པའི་ཉམས་ལེན་ཡོངས་སུ་རྫོགས་པར་མདོ་ལས་གསུངས་ཏེ། རྒྱུ་མཚན་དེ་ལྟ་བས་ན་སྦྱིན་པ་དེ་ཡི་ངོ་བོ་ནི་གཏོང་སེམས་དང་དེ་གོམས་པ་མཐར་ཕྱིན་པ་ལས་སྦྱིན་པའི་ཕར་ཕྱིན་རྫོགས་པའི་ཚད་ཉིད་དུ་འདོད་པས་ན་སེམས་ཉིད་དོ་ཞེས་ལུས་དང་ངག་མི་གཙོ་བར་སེམས་གཙོ་ཆེ་བའི་ཕྱིར་སྦྱིན་པའང་སེམས་སྟེང་ནས་འཇོག་དགོས་ཞེས་བསྟན་ཏོ། །དེ་ལྟས་དེ་ནི་སོགས་ཀྱི་ཚིག་རྐང་འདི་འོག་མ་ཚུལ་ཁྲིམས་སོགས་ལ་སྒྱུར་བར་བྱ་ཞིང་དོན་ཡང་དེ་ལྟར་ཤེསབཔར་བྱའོ།།མདོ་ལས་ཇི་ལྟར་གསུངས་ན། བློ་གྲོས་མི་ཟད་པས་བསྟན་པ་ལས། སྦྱིན་པའི་ཕ་རོལ་ཏུ་ཕྱིན་པ་གང་ཞེ་ན། འདི་ལྟ་སྟེ་བདོག་པ་ཐམས་ཅད་འབྲས་བུ་དང་བཅས་ཏེ་གཞན་ལ་གཏོང་བའི་སེམས་སོ་ཞེས་གསུངས་ལ། དཀོན་མཆོག་སྤྲིན་ལས་ཀྱང་དེ་ཁོ་ན་ལྟར་གསུངས་སོ། །དེས་ན་སྦྱིན་པའི་ངོ་བོ་ནི་གཏོང་བའི་སེམས་པ་དགེ་བ་དང་དེས་ཀུན་ནས་བསླང་བའི་ལུས་ངག་གི་ལས་ཏེ། བྱང་ས་ལས། །སྦྱིན་པའི་ངོ་བོ་ཉིད་གང་ཞེ་ན། ཡོ་བྱད་ཐམས་ཅད་དང་རང་གི་ལུས་ལ་མི་ལྟ་བའི་བྱང་ཆུབ་སེམས་དཔའི་མ་ཆགས་པ་དང་ལྷན་ཅིག་སྐྱེས་པའི་སེམས་པ་གང་ཡིན་པ་དང་དེས་ཀུན་ནས་བསླང་བ་སྦྱིན་པར་བྱ་བའི་དངོས་པོ་ཡོངས་སུ་གཏོང་བའི་ལུས་དང་ངག་གི་ལས་དང་ཞེས་སོ། །ཡང་བདོག་པ་ཐམས་ཅད་འབྲས་བཅས་ཏེ་ཞེས་པའི་བདོག་པ་ཐམས་ཅད་ནི་ལུས་ལོངས་སྤྱོད་དང་འབྲས་བཅས་ནི་དེ་དག་བཏང་བ་ལས་བྱུང་བའི་དགེ་རྩ་སྟེ་དེ་གསུམ་ཀ་ཞེས་བཤད་པའང་སྣང་ངོ༌།།
 
 ས༔ཚུལ་ཁྲིམས་སེམས་ལ་རེག་ལས་པ་ནི། ༡ཡང་གསད་བྱའི་སེམས་ཅན་དང་བརྐུ་བྱའི་ནོར་སོགས་མེད་པ་དང་གསོད་པ་དང་རྐུ་བ་སོགས་གནོད་འཚེ་མ་ལུས་པོ་རྒྱུན་ཆད་ནས་མེད་པ་ཞིག་ཚུལ་ཁྲིམས་ཀྱི་ཕར་ཕྱིན་རྫོགས་པའི་ཚད་ཡིན་པས་དངོས་པོ་གཙོ་ཆེའོ་ཞེས་འདོད་པ་ལྟར་ཡིན་ན། སྔོན་གྱི་སངས་རྒྱས་རྣམས་ཀྱིས་ཚུལ་ཁྲིམས་ཀྱི་ཕར་ཕྱིན་མ་རྫོགས་པར་འགྱུར་ཏེ། གསད་བྱའི་ཉ་དང་བྱ་དངརི་དྭགས་སོགས་རང་གཞན་གྱི་ནོར་དང་གཞན་གྱི་བུད་མེད་དང་ཆང་ལ་སོགས་པ་རྣམས་ཡུལ་གང་ཞིག་ཏུ་དེ་དག་སུས་ཀྱང་གཏན་ནས་གསོད་པ་དང་ལེན་པ་སོགས་སུ་མི་འགྱུར་བར་བསྐྲད་དེ་མ་བསྐྲད་པར་ད་དུང་གསོད་པ་དང་རྐུ་བ་སོགས་གནོད་འཚེ་བྱེད་པ་མང་དུ་ཡོད་པས་སོ་ཞེས་ཚུལ་ཁྲིམས་རྫོགས་པ་གསོད་བྱའི་སེམས་ཅན་སོགས་ཟད་པ་ལ་མི་ལྟོས་པར་བསྟན་ཏོ། །འོ་ན་དེ་རྫོགས་ཚུལ་ཇི་ལྟར་ཞེ་ན། ཕྱི་རོལ་ཏུ་སེམས་ཅན་རྣམས་གནོད་འཚེ་སོགས་དང་བྲལ་ལམ་མ་བྲལ་ཡང་བླའི་རང་གི་རྒྱུད་སྟེང་དུ་དེ་དག་ལོ་གནོད་འཚེ་བྱེད་པ་སོགས་ལས་ལྡོག་པའི་སྤོང་སེམས་གོམས་པ་མཐར་ཕྱིན་པ་ལས་དེ་རྫོགས་པ་ཡིན་ཞེས་སྟོན་ཏེ། དེ་ཡང་གསོད་འདོད་དང་མ་བྱིན་ལེན་འདོད་སོགས་ཀྱི་སྒོ་ནས་གཞན་ལ་གནོད་པ་གཞི་དང་བཅས་པ་ལས་ཡིད་ཕྱི་ར་ལོག་པའི་སྤོང་བའི་སེམས་ནི་ཚུལ་ཁྲིམས་ཡིན་ལ་དེ་གོམས་པ་གོང་ནས་གོང་དུ་ཡོངས་སུ་རྫོགས་པ་ཐོབ་པ་ལས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྫོགས་པ་ཡིན་པར་མདོ་ལས་བཤད་དེ། ཇི་སྐད་དུ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་གང་ཞེ་ན། གཞན་ལ་གནོད་པ་སྤོང་བའི་སེམས་པའོ། །ཞེས་སོ། །དེ་ལྟར་ན་ཚུལ་ཁྲིམས་ཀྱང་སྤོང་བའི་སེམས་ཉིད་ལ་འདོད་ཅིང་དེ་གོམས་པ་མཐར་ཕྱིན་པ་ལས་དེ་རྫོགས་པར་འཇོག་དགོས་པས་བསམ་པ་གཙོ་ཆེའོ། །སྤོང་བའི་སེམས་ནི་ཐོབ་པ་ཞེས་པ་གཙོ་བོར་སྡོམ་པའི་ཚུལ་ཁྲིམས་ཀྱི་དབང་དུ་བྱས་ལ་དེ་ནི་མཚོན་པ་སྟེ་དགེ་ཆོས་སྡུད་པ་དང་སེམས་ཅན་དོན་བྱེད་ལ་འཇུག་པའི་སེམས་དྲན་ཤེས་དང་ལྡན་པ་ནི་དེ་དང་དེའི་ཚུལ་ཁྲིམས་སུ་འཇོག་པར་བཤད་དོ།་།རྣམ་བཤད་དུ། ཚུལ་ཁྲི༌ས་ལ་ཇི་ལྟ་བ་བཞིདུ་བཟོད་པ་ནས་ཤེས་རབ་ཀྱི་བར་དུའང་ཕྱི་རོལ་ཏུ་གནོད་བྱེད་ཀྱི་དགྲ་དང་ལེ་ལོ་ཅན་དང་རྣམ་གཡེང་ཅན་དང་ཤེས་རབ་འཆལ་བོ་རྣམས་སྤོང་བའི་ཚེགས་མེད་པར་རང་གི་སེམས་གནོད་སེམས་ལེ་ལོ་རྣམ་གཡེང་འཆར་བའི་ཤེས་རབ་ལས་བསྲུངས་པ་ཙམ་གྱིས་བཟོད་པ་སོགས་རྫོགས་པར་འགྱུར་ཞེས་གསུངས་ལ། དེ་ལས་གཞན་དུ་ཕྱི་རོལ་གྱི་དགྲ་ཟད་པ་སོགས་དགོས་ན་ཚེགས་ཆེ་བའི་སྐྱོན་དང་སྔོན་གྱི་སྐྱོབ་པ་རྣམས་ཀྱིས་སྦྱིན་སོགས་མ་རྫོགས་པའི་སྐྱོན་ཏེ་སྐྱོན་གཉིས་རེ་འབྱུང་བར་ཡང་བཤད་དོ།།
 
 བཟོད་པ་སེམས་ལ་རག་ལས་པ་ནི། ཡང་དགྲ་ཐམས་ཅད་བཏུལ་ནས་ཟད་པ་དང་གཅིག་གིས་མ་་ཙལགཅིག་ལ་འཚེ་བ་སོགས་རྒྱུན་ཆད་ནས་ཕན་ཚུན་ཁྲོ་བ་དང་འཁོན་པ་མེད་པ་བཟོད་པ་རྫོགས་པའི་ཚད་དེ་དངོས་པོ་གཙོ་ཆེ་བས་སོ་ཞེས་འདོད་ན། སྔོན་གྱི་སྐྱོབ་པ་རྣམས་ཀྱི་བཟོད་པ་མ་རྫོགས་པར་འགྱུར་ཏེ་སེམས་ཅན་མི་བསྲུན་པ་སྟེ་མ་རུངས་པ་ནི་ནམ་མཁའ་བཞིན་དུ་མཐའ་ཡས་པས་དེ་དག་ཐམས་ཅད་སུས་ཀྱང་གདུལ་བའམ་གཞོམ་གྱིས་ཡོང་ཡེའམ་རྣམ་པ་ཀུན་ཏུ་མི་ལང་ཞེས་ཏེ་གཞོམ་ཚོད་མེད་ལ། །དེའི་ཕྱིར་ད་དུང་ཡང་གནོད་བྱེད་ཀྱི་དགྲ་དང་ཕན་ཚུན་འཚེ་བ་མང་དུ་སྣང་བ་ཡིན་ནོ། །རྒྱུ་མཚན་དེས་ན་གནོད་བྱེད་མང་པོ་ཡོད་ཀྱང་རང་གི་ཁོང་ཁྲོ་བའི་སེམས་འདི་གཅིག་ཕུ་གཉེན་པོ་དྲན་ཤེས་སོགས་ཀྱི་མཚོན་ཆ་རྣོན་པོའི་སྟོབས་ཀྱི་བཅོམ་སྟེ་སྤངས་ན་ཕྱི་རོལ་གྱི་དགྲ་དེ་དག་ཐམས་ཅད་ཆོམས་པ་དང་འདྲ་བར་འགྱུར་ཏེ་གནོད་བྱེད་ལ་དགྲར་མི་འཛིན་པས་སེམས་མི་འཁྲུགས་པའི་ཕྱིར་དང་འདི་ཕྱི་ཀུན་ཏུ་དགྲ་ཐམས་ཅད་ཞི་བར་འགྱུར་བས་སོ། །མདོ་ལས། ཁྲོ་བ་ཐུལ་ན་དགྲ་ཞི་བར་འགྱུར་གྱི་གཞན་དུ་ན་དགྲ་འཕེལ་ལོ་ཞེས་པ་ལྟར་རོ།།
 
 པ་དོན་དེ་ཉིད་མཚོན་བྱེད་ཀྱི་དཔེ་ནི།་དཔེར་ན་རང་གི་རྐང་ཐ་ལ་ཚིར་མ་ལ་སོགས་པའི་གནོད་པ་སྤོང་བའི་ཆེད་དུ་ས་སྟེང་འདི་དག་ཐམས་ཅད་ཀོ་བས་ཁྱབ་པར་གཡོག་ཏུ་འདོད་ཀྱང་དེ་སྙེད་གཡོག་བྱེད་ཀྱི་ཀོ་བས་ག་ལ་ལང་སྟེ་གཏན་ནས་མི་ལྡང་ལ། འོན་ཀྱང་ལྷམ་མཐིལ་ཙམ་གྱི་ཀོ་བས་ནི་རང་རང་གི་རྐང་པ་ལ་ཚུར་གཡོགས་པས་ས་སྟེང་ཐམས་ཅད་གཡོགས་པ་དང་འདྲ་སྟེ་ཚེར་མ་སོགས་ཀྱིས་མི་གནོད་པའི་ཐབས་འགྲུབ་པས་སོ།། 
 
 ༢་༢་དཔེ་དོན་སྦྱར་བ་ནི། དེ་བཞིན་དུ་ཕྱི་རོལ་གྱི་དགྲ་སོགས་གནོད་བྱེད་ཀྱི་དངོས་པོ་མ་ལུས་པ་ཡང་བདག་གིས་ཕྱིར་བཟློག་པ་དང་གཞོམ་གྱིས་མི་མང་གི་སྟེ་གཞོམ་ཚོད་མེད་ཀྱི། བདག་གི་སེམས་འདི་གནོད་བྱེད་ཀྱི་ཡུལ་ལ་དམིགས་ནས་ཁོང་ཁྲོ་སྐྱེ་བ་འདི་ཡིས་ཕྱིར་བཟློག་པར་བྱ་བའམ་བསྲུང་བར་བྱ་ཞིང་པདེ་གོམས་པར་བྱས་པའི་སྟོབས་ལས་བཟོད་པ་རྫོགས་པར་ཞགྱུར་བས་ནི་དེ་ལྟར་བྱའི་ཕྱི་རོལ་གྱི་ད་ག་སོགས་གནོད་བྱེད་གཞན་རྣམས་བཟློག་ཀོ་ཅི་ཞིག་དགོས་ཏེ་བཟློག་པ་ལ་ཚེགས་ཆེ་ཞིང་དགོས་པ་མེད་ལ།དེ་དག་མ་བཟློག་ཀྱང་རང་གི་སེམས་གཅིག་པུ་གཉེན་པོས་བཟློག་ནས་ཁྲོ་བ་ཞི་བབ་གྱུར་ན་དི་ཁོ་ནགས་པདཔཱདགོས་པ་འགྲུབ་ཅིང་བཟོད་པ་རྫོགས་པར་འགྱུར་ཏེ། མནོ་ལས། བཟོད་པའི་ཕ་རོལ་ཏུ་ཕྱིན་པ་གང་ཞེ་ན། སེམས་ཀུན་ནས་མནར་སེམས་པ་དང་། ཌའབྲལ་བའོ་ཞེས་གསུངས་ལ། ད་བའི་ཐོས་ཀྱང་། ཁྲོ་བ་གཅིག་པུ་བཅོམ་པ་ཡིས། །རྣམ་མན་ཝཎ་བ་རྣམས་ཁོག་བཅོམ། ༤། ཞེས་སོ། །དེས་ན་བཟོད་པའང་སེམས་ལ་ཁྲོ་གཞི་བ་ཉིད་ལ་འདོད་ཅིང་དེ་གོམས་ཎ་མཐར་ཕྱིན་པ་ལས་དེ་རྫོགས་པར་ན་མ་བོ་མོ་ན་རྨ་མ
 
 ལུས་ངག་གི་ལས་དང་མ་འབྲེལ་ཀྱང་རྒྱུ་སྙོམས་འཇུག་གི་བསམ་གཏན་དང་པོ་སྒོམ་པ་ལ་སྤྲོ་བའི་སེམས་ཆེས་ཆེར་གསལ་བའི་ཏིང་ངེ་འཛིན་ལེ་ལོ་སོགས་ཀྱི་སྐྱོན་མེད་པ་གཅིག་བསྐྱེད་དེ་བསྒོམས་པའི་འབྲས་བུ་ཡང་ཞེས་པོའམ་འབྲས་བུ་གང་བསམ་གཏན་དང་པོའི་ལྷ་གནས་སུ་ཚངས་པ་ལ་སོགས་པར་སྐྱེ་བར་བཤད་པ་གང་ཡིན་པ་ལྟར། སེམས་ཀྱི་ཀུན་སློང་སྤྲོ་ཞིང་གསལ་བ་སྟོབས་ལྡན་དང་མ་འབྲེལ་ན་ལུས་ངག་གི་ལས་མེད་པར་མ་ཟད་ལུས་གང་ངག་དང་བཅས་པའི་སྒོ་ནས་འབད་རྩོལ་གྱིས་བསྒྲུབས་བའི་དགེ་བའི་ལས་ཀྱི་འབྲས་བུ་ཡང་དེ་ལྟར་སེམས་ཀྱི་སྤྱོད་པ་ཞན་པའམ་སྤྲོ་༌༌༌་བའི་འཇུག་པ་ཞན་པར་གྱུར་པས་དེའི་འབྲས་བུ་ཡང་ཚངས་སོགས་ཀྱི་གནས་སུ་སྐྱེ་བ་དེ་ལྟ་བུ་མིན་ཏེ་དེར་སྐྱེ་མི་ནུས་པས་སོ། །འདི་དཔེར་ན་མདོ་ལས་བྱམས་སོགས་ཚད་མེད་བཞིའི་སེམས་བསྐྱེད་པས་ཚངས་པར་སྐྱེས་པར་གསུངས་པ་ལྟར་ཡིན་ཞེས་འགའ་ཞིག་ཏུ་བཤད་ལ། ཡང་མདོ་མྱང་འདས་ལས་སྔོན་མ་སྨད་གཉིས་ཀྱིས་ཆུ་བརྒལ་བའི་ཚེ་མས་བུ་མོ་འདི་ཆུས་ཁྱེར་ནས་མ་ཤི་ན་སྙམ་བུ་མོས་མ་འདི་ཆུས་ཁྱེར་ནས་མ་ཤི་ན་ཅི་མ་རུང་སྙམ་པའི་བྱམས་པའི་སེམས་སམ་སྙིང་བརྩེའི་བསམ་པ་ཤིན་ཏུ་གསལ་པོ་སྐྱེས་པ་ལས་༌ག ཉིས་ཀ་ཆུས་ཁྱེར་ནས་ཤི་བར་གྱུར་ཀྱང་དགེ་སེམས་དེའི་སྟོབས་ཀྱིས་ཚངས་པའི་གནས་སུ་སྐྱེས་པར་གསུངས་པ་ལྟ་བུ་ཡིན་པར་ཡོང་བཤད་དོ། །དེས་ན་བརྩོན་འགྲུས་ཀྱང་དམིགས་པ་དགེ་བ་ལ་དམིགས་ནས་རྣམ་པ་མངོན་པར་སྤྲོ་བའི་སེམས་གསལ་བ་ཞིག་ལ་འདོད་ལ་དེ་གོམས་པ་མཐར་ཕྱིན་པ་ལས་དེ་རྫོགས་པར་འཇོག་གོ།
 
 བསམ་གཏན་སེམས་ལ་རེག་ལས་པ་ནི། ངག་གི་གཟུངས་སྔགས་སོགས་ཀྱི་བཟླས་བརྗོད་དང་ནི་གུས་ཀྱིས་སྐྱུང་བར་གནས་པ་དང་དབང་པོའི་སྒོ་སྡོམ་པ་ལ་སོགས་པའི་དཀའ་ཐུབ་ཀུན་དུས་ཐུང་ངུར་བྱས་པ་ལྟ་ཞོག་ཀུན་རིང་བོའིབར་གྱི་དུས་སུ་སྤྱོད་ནས་གོམས་པར་བྱས་ཀྱང་དྲན་ཤེས་ཀྱིས་མ་ཟིན་པས་སེམས་གཉིད་རྒྱུགས་དར་ཅིང་རྒོད་ལ་སོགས་པར་སོང་བའི་དབང་གིས་དགེ་བའི་དམིགས་པ་ལས་གཞན་བའི་ཚུལ་ལ་གཡེངས་པར་གྱུར་པས་བྱས་བ་དག་ནི་ཆོས་རྣམས་ཀྱི་གནས་ལུགས་དེ་ཉིད་ཇི་ལྟ་བ་བཞིན་དུ་མངོན་སུམ་དུ་རིག་བ་ཐམས་ཅད་མཁྱེན་པས་དོན་དང་འབྲས་བུ་མེད་ཅེས་གསུངས་ལ། །དེ་ཡང་རང་གིས་འདོད་པའི་དོན་ནམ་དགོས་པའི་འབྲས་བུ་དམན་པའམ་ཆུང་བ་ལས་མེད་པའི་དོན་ཡིན་པས་དམན་བ་ལ་དགག་སྒྲ་སྦྱར་ནས་བསྟན་བ་སྟེ་དཔེར་ན་བུས་བྱ་བ་བྱེད་མི་ནུས་པ་ལ་བུ་མིན་ཞེས་པའམ་བུད་མེད་ཅེས་བརྗོད་པ་བཞིན་ཡིན་བར་བཤད་དོ། །དེས་ནི་སེམས་གཞན་དུ་གཟེངས་པའི་དགེ་སྦྱོར་ཐམས་་་ཅད་དོན་ཆུང་བར་བསྟན་ལ།དེ་ལྟར་ཏིང་ངེ་འཛིན་སྡུད་པའི་མདོ་ལས། དགེ་སློང་དག་འདོད་བ་ལ་སེམས་གཡེངས་པའི་དཀའ་ཐུབ་དང་ཁ་ཏོན་ལ་སོགས་པ་ནི་འབྲས་བུ་མེད་པར་འགྱུར་རོ་ཞེས་དང༌། ཡུམ་ལས། སེམས་གཡེངས་པའི་ནི་བདག་གི་དོན་ཡང་འགྲུབ་པར་མི་འགྱུར་ན་གཞན་གྱི་དོན་ལྟ་ཅི། དེའི་ཕྱིར་སེམས་གཡེངས་པའི་གོ་སྐབས་ནི་འགའ་ཙམ་ཡང་དབྱེ་བར་མི་བྱའོ། །ཞེས་སོགས་གསུངས་ལ། དེ་བཞིན་དུ་གུང་སྒོམ་རྒྱུའི་དམིགས་པ་དེ་ལས་གཞན་དུ་རྣམ་པར་མ་གཡེངས་པ་དགོས་པའི་ཚུལ་གཞན་ཡང་།ཐེག་པ་ཆེན་པོ་ལ་དད་པ་སྒོམ་པའི་མདོ་ལས། རིགས་ཀྱི་བུ་རྣམ་གྲངས་འདིས་ཀྱང་འདི་ལྟར་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོ་ལ་དད་པ་ཐེག་པ་ཆེན་པོ་ལས་འབྱུང་བ་གང་ཅི་ཡང་རུང་དེ་ཐམས་ཅད་ནི་རྣམ་པར་མ་གཡེངས་པའི་སེམས་ཀྱིས་དོན་དང་ཆོས་ཡང་དག་བསམ་པ་ལས་བྱུང་བར་རིགས་པར་བྱའོ། །ཞེས་སོ། །དེས་ན་བསམ་གཏན་ཡང་དམིགས་བྱའི་དངོས་པོ་དེ་ལས་གཞན་དུ་མ་ཡེངས་པའི་སེམས་རྩེ་གཅིག་པ་ལ་འདོད་པས་སེམས་གཙོ་ལ་དེ་གོམས་པ་མཐར་ཕྱིན་པ་ལས་བསམ་གཏན་གྱི་ཕར་ཕྱིན་རྫོགས་པར་འཇོག་གོ། 
 
 ཤེས་རབ་སེམས་ལ་རག་ལས་པ་ནི། སྲིད་པའི་སྡུག་བསྔལ་དང་བྲལ་ཞིང་ཟག་མེད་ཞི་བའི་བདེ་བ་ཐོབ་པར་འདོད་པའི་གང་ཟག་གང་གིས་འཇིག་རྟེན་ལས་འདས་མ་འདས་ཀྱི་ཆོས་ཐམས་ཅད་ཀྱི་གཙོ་བོ་མཆོག་གམ་དོན་པོ་མཆོག་ཏུ་གྱུར་པ་ནི་སེམས་ཀྱི་གསང་སྟེ་སེམས་ཀྱི་གནས་ལུགས་དེ་ཡིན་ལ་དེ་ནི་བྱིས་པ་རྣམས་ཀྱིས་སྒྲ་རྟོག་སོགས་ཀྱི་སྤྱོད་ཡུལ་ལས་འདས་པའི་ཕྱིར་རམ་སྣོད་མིན་ལ་བསྟན་པར་བྱ་བ་མ་ཡིན་པའི་ཕྱིར་སེམས་ཀྱི་གསང་ཞེས་བརྗོད་པ་སྟེ། མདོ་ལས། འོད་སྲུང་སེམས་ནི་ཀུན་ཏུ་བཙལ་ན་མི་རྙེད་དེ་གང་མི་རྙེད་པ་དེ་ནི་མི་དམིགས་པའོ། །གང་མི་དམི་གས་པ་དེ་ནི་དུས་གསུམ་ལས་འདས་པ་སྟེ་དེ་ནི་ཡོད་པའང་མ་ཡིན་མེད་པའང་མ་ཡིན་ནོ་ཞེས་དང་། ཡུམ་ལས་ཀྱང་། སེམས་ལ་སེམས་མ་མཆིས་ཏེ་སེམས་ཀྱིརང་བཞིན་ནི་འོད་གསལ་བའོ་ཞེས་སོགས་གསུངས་པ་ལྟར་ཡིན་ལ། དེ་ལྟར་རྟོགས་པར་དཀའ་ཞིང་འཇིག་རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་ཀྱི་གཏེར་དུ་གྱུར་བའི་སེམས་ཀྱི་དེ་ཁོ་ན་ཉིད་དོན་དམ་བདེན་པ་ཡོད་མེད་སོགས་ཀྱི་མཐའ་དང་བྲལ་བའི་གནས་ལུགས་ཡང་དག་པ་འདི་མ་ཤེས་ཤིང་གོམས་པར་མ་བྱས་ན་ཞི་བ་མྱ་ངན་ལས་འདས་པའི་བདེ་བ་འཐོབ་པར་འདོད་པ་དང་འཁོར་བའི་༌་སྡུག་བསྔལ་རྒྱུ་དང་བཅས་པ་གཞོམ་པར་འདོད་པའི་བློ་ཡོད་ཅིང་དེའི་ཐབས་ལ་འབད་ཀྱང༌། དེའིཐབས་ལ་རྨོངས་པར་གྱུར་པ་དེ་དག་གིས་ནི་ཇི་ཙམ་བརྩོན་ཡང་ཐར་པ་དང་ཐམས་ཅད་མཁྱེན་པ་སོགས་་།་བའདོད་པའི་དོན་གང་ཡང་འགྲུབ་པ་མེད་པར་རང་དགར་གྱི་ན་ཉིད་དུ་ནམ་མཁའ་ལ་ཀ་ཤིའི་མེ་ཏོག་རླུང་གིས་བདས་པ་བཞིན་དུ་སྲིད་པར་འཁྱམས་པར་འགྱུར་རོ་ཞེས་དེ་སྟན་ཏེ། དེ་ནི་དཔེར་ན་སྲིད་པ་ལས་ཐར་འདོད་ཀྱི་བློ་ཙམ་ཡོད་ཀྱང་དེ་སྒྲུབ་པའི་ཐབས་ལ་རྨོངས་པར་གྱུར་པའི་མུ་སྟེགས་བྱེད་ལ་སོགས་པ་དེ་དག་གིས་མེ་ལྔ་བསྟེན་པ་དང་སྒྲ་འབལ་བ་སོགས་ཀྱི་བ་རྟུལ་ཞུགས་དང་དཀའ་སྤྱོད་ལ་ཇི་ཙམ་བརྩོན་པར་བྱས་ཀྱང་རང་གིས་འདོད་པའི་དོན་གང་ཡང་འགྲུབ་པ་མེད་པ་བཞིན་ནོ། །་འདིས་ག་ན་ས་ལུགས་དེ་ཁོ་ན་ཉིད་ཀྱི་དོན་མ་རྟོགས་པར་དངོས་པོར་འཛིན་པ་དང་བཅས་པས་དགེ་སྦྱོར་དང་དཀའ་སྤྱད་སོགས་ཅི་ཙམ་བྱས་ཀྱང་སྡུག་བསྔལ་རྒྱུ་དང་བཅས་པ་སྤངས་པའི་ཞི་བ་མྱ་ངན་ལས་འདས་པའི་བདེ་བ་ཐོབ་པ་མེད་ཅེས་བསྟན་ཏེ། དེ་ནི་ཡུམ་མདོར་དངོས་པོའི་འདུ་ཤེས་ཅན་ལ་ཐར་པ་མེད་ཅེས་སོགས་གསུངས་པ་ལྟར་ཡིན་ལ། །དེ་ལྟར་གནས་ལུགས་ཀྱི་དོ་ན་ལ་རྨོངས་པའི་འགྲོ་བ་འཁྲུལ་བ་རྣམས་སྲིད་པའི་གནས་འདིར་རི་དྭགས་རྒྱུར་ཆུད་པ་དང་འདྲ་བར་གྲོལ་བ་མེད་པར་ཤེས་ནས་བདག་མེད་པའི་དེ་ཁོ་ན་ཉིད་ལ་མཁས་པའི་ཤེས་རབ་དང་ལྡན་པ་རྣམས་བྱ་ནམ་མཁར་རྒྱུ་ཡང་ནམ་མཁར་མི་གནས་པ་བཞིན་དུ་སྲིད་པར་གནས་ཀྱང་དེར་བདེན་ཞེན་གྱི་དབང་གིས་མི་གནས་པའི་ཚུལ་ནི། ཤེར་ཕྱིན་སྡུད་པ་ལས།། འགྲོ་བ་འཁྲུ་བ་བ་རི་དྭགས་རྒྱུར་ཆུད་འདྲར་ཤེས་ནས། །ཤེས་རབ་ལྡན་པ་མཁའ་ལ་བྱ་བཞིན་རྣམ་པར་རྒྱུ། །ཞེས་སོ། ༌། དེས་ན་དེ་ལྟས་དེ་ནི་སེམས་ཉིད་དོ། །ཞེས་བཤད་པ་ལྟར་ཤེས་རབ་ཀྱང་གཙོ་བོ་དངོས་པོ་ལ་མངོན་པར་ཞེན་པའི་ཤེས་འཆལ་ལས་སེམས་བསྲུངས་པའི་སྒོ་ནས་དེ་ཁོ་ན་ཉིད་ཇི་བཞིན་ཤེས་པའི་ཤེས་རབ་ལ་འ་དོད་པས་སེམས་གཙོ་ཚེ་ལ་དེ་གོམས་པ་མཐར་ཕྱིན་པ་ལས་དེའི་ཕ་རོལ་ཏུ་ཕྱིན་པ་ཞེས་འཇོག་གོ། ་པ་ཐབས་ཀྱིཕར་ཕྱིན་སོགས་གཞན་བཞི་ཡང་ཤེར་ཕྱིན་ལས་ཕྱེ་བའི་མ་དེའི་ནང་དུ་འདུས་པས་དེ་དག་ཆ་ཀྱང་སེམས་སྟེང་ནས་འཇོག་དགོས་པར་གྲུབ་པ་ཡིན་ནོ། །།རྒྱུ་མཚན་དེ་དག་གི་ཕྱིར། སྡོང་པོ་བཀོད་པ་ལས། ་བྱང་ཆུབ་སེམས་དཔའི་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ཏོ། །སེམས་ཅན་སྨིན་པར་བྱ་བ་དང་གདུལ་བར་བྱ་བ་ཐ་མས་ཅད་ཀྱང་རང་གི་སེ་མས་ལོ་བརྟེན་ཏོ། །དེ་བཞིན་དུ་སྦྱོར་རོ། །རིགས་ཀྱི་བུ་དེ་ལ་བདག་འདི་སྙམ་དུ་སེམས་ཏེ་དགེ་བའི་རྩ་བུ་རྣམས་ཀྱིས་རང་གི་སེམས་ཉིད་ཉེ་བར་བརྟེན་པར་བྱའོ། །ཆོས་ཀྱི་སྤྲིན་རྣམས་ཀྱིས་རང་གི་སེམས་ཡོངས་སུ་བརླན་པར་བྱའོ། །སྒྲིབ་པར་འགྱུར་བའི་ཆོས་ཅན་རྣམས་ལས་རང་གི་སེམས་ཡོངས་སུ་སྦྱང་བར་བྱའོ། །བརྩོན་འགྲུས་ཀྱིས་རང་གི་སེམས་ཉིད་བརྟན་པར་ག་འོ། ཁ།ཞེས་སོགས་གསུངས་ལ། ༢ཕགས་པ་ལྷས་ཀྱང་། སེ་མས་མ་དུན་་གཏོགས་པར་འགྲོ་སོགས་ལ། །གང་ཕྱིར་བསོད་ནམས་ལ་སོགས་པ། །མ་མཐོང་དེ་ཕྱིར་ལས་རྣམས་ལ། །ཡིད་ནི་དོན་པོར་བསྒྲུབ་པར་བྱ། །ཞེས་གསུངས་པ་ལྟར་དགེ་ཆོས་ཐམས་ཅད་ཀྱང་སེམས་ལ་བརྟེན་ཞིང་སེམས་ལ་རག་ལས་པ་ཡིན་ནོ། 
 
 གསུམ་པ་དེས་ན་ངེས་པར་སེམས་བསྲུང་དགོས་པར་བསྟན་པ་ནི། དེ་ལྟས་བདག་གིས་སོགས་ཏེ།དེ་ལ། བསྡུས་ཏེ་དེ་སྲུང་བར་གདམས་པ་ནི། གོང་དུ་བཤད་མ་ཐག་པ་ལྟར་དགེ་མི་དགེ་ཐམས་ཅད་ཀྱི་རྩ་བ་སེམས་ཡིན་པ་དང་དེ་བསྲུངས་པ་ལས་ཕན་ཡོན་དང་མ་བསྲུངས་པ་ལས་ཉེས་པ་ཡོད་པའི་རྒྱུ་མཚན་དེ་ལྟས་ཏེ་དེའི་ཕྱིར་བདག་གིས་སེམས་འདི་ནི་དྲན་པ་ལ་བརྟེན་ནས་ལེགས་པར་བརྟན་པར་གཟུང་ཞིང་ཤེས་བཞིན་ལ་བརྟེན་ནས་མི་ཉམས་པར་ལེགས་པར་བསྲུང་བར་བྱ་ཞེས་སམ། ཡང་ན་སེམས་འདི་ནི་དྲན་ཤེས་ཀྱིས་ལེགས་པར་བཟུང་ནས་བསྒྲིམས་ཏེ་མི་མཐུན་ཕྱོགས་ཀྱིས་མི་ཉམས་པར་ལེགས་པར་བསྲུང་བར་བྱའོ་ཞེས་སྦྱར་རོ། །རྣམ་བཤད་དུ་སེམས་འདི་བག་ཡོད་པ་ལ་ལེགས་པར་བཟུང་ཞིང་བག་མེད་པ་ལས་ལེགས་པར་བསྲུང་བར་བྱའོ་ཞེས་སོ།། དེ་ལྟར་བྱང་ཆུབ་ཀྱི་སེམས་སོགས་མི་ཉམས་པའི་ཐབས་སུ་སེམས་ཉོན་མོངས་པ་ལས་བསྲུང་བའི་༌་བརྟུལ་ཞུགས་འདིའི་ནང་དུ་བསླབ་པ་ཐམས་ཅད་འདུ་བས་འདི་ནི་བརྟུལ་ཞུགས་ཐམས་ཅད་ཀྱི་གཙོ་བོ་གོང་ན་མེད་པ་མཆོག་ཡིན་པས་དེ་ཁོ་ན་མ་གཏོགས་པ་སེམས་མི་མཐུན་ཕྱོགས་ལས་བསྲུང་བའི་ཐབས་སུ་མི་འགྱུར་བས་འབྲས་བུ་མེད་ཅིང་ངལ་བ་འབའ་ཞིག་ཙམ་སྐྱེད་པའི་རྒྱུར་འགྱུར་བ་དེ་ལྟ་བུའི་ཕྱི་ལུས་ངག་གི་བརྟུལ་ཞུགས་གཞན་མང་པོས་ཅི་ཞིག་བྱ་སྟེ་ཕན་པའི་དོན་དང་དགོས་པའི་སྙིང་པོ་མེད་པས་སོ།།ཞེས་པ་སྟེ། འདི་ནི་རིན་པོ་ཆེའི་ཕུང་པོའི་མདོ་ལས། འདི་ལྟར་ཡང་སེམས་ཀྱིས་ལུས་དག་པར་འགྱུར་གྱིས་ལུས་ཀྱིས་སེམས་དག་པར་མི་འགྱུར་རོ། །དེ་བས་སེམས་དག་པར་འགྱུར་བར་བྱའི་ལུས་ཆེ་བས་དག་པ་ནི་མ་ཡིན་ཏེ་སེམས་དག་པ་ནི་བཅོམ་ལྡན་འདས་ཀྱི་བསྟན་པ་ལ་ཚངས་པར་སྤྱོད་པ་ཞེས་གསུངས་སོ་སྙམ་དུ་སེམས་ངེས་པར་བསམ་པར་བྱའོ་ཞེས་གསུངས་པ་ལྟར་ཡིན་ལ། གཞན་ཡང་སེམས་མི་ཉམས་པར་བསྲུང་བ་འདི་བརྟུལ་ཞུགས་ཐམས་ཅད་ཀྱི་མཆོག་ཡིན་པ་ལ་དེ་བོར་ནས་ངལ་བ་འབྲས་བུ་མེད་པར་བྱེད་པའི་བརྟུལ་ཞུགས་གཞིན་རྣམ་གཡེང་དང་འབྲེལ་བའི་དགེ་སྦྱོར་གྱི་རྣམ་པ་ཕལ་ཆེར་བྱང་ཆུབ་ཀྱི་སེམས་སོགས་དགེ་བའི་ཕྱོགས་བསྲུང་བ་དང་འཕེལ་བའི་རྒྱུར་མི་འགྱུར་ཞིང་ཉམས་པར་བྱེད་པའི་བདུད་ལས་སུ་འགྱུར་བའང་ཡོད་ཕར་གསུངས་པའི་ཕྱིར་ཅི་ཞིག་བྱ་ཞེས་ཀྱང་བསྟན་ཏེ། སྡོང་པོ་བཀོད་པ་ལས། བྱང་ཆུབ་ཀྱི་སེམས་ཉམས་པར་བྱེད་པའི་དགེ་བའི་རྩ་བ་བརྩམས་པ་ཐམས་ཅད་ནི་བདུད་ཀྱི་ལས་ནམན་སའི། ་འོ་ན་སྦྱངས་ཡོན་བཅུ་གཉིས་སོགས་ཀྱང་དོན་མེད་པར་འགྱུར་རམ་ཞེ་ན། དེ་དག་ཀྱང་ཉོན་མོངས་སྤོང་བའི་ཡན་ལག་ཏུ་གསུངས་ཀྱི་དེའི་ཡན་ལག་ཏུ་མི་འོགྱུར་ན་དེ་དག་ཀྱང་དོན་མེད་པ་ཡིན་ན་ཕྱི་རོལ་གྱི་བརྟུལ་ཞུགས་གཞན་ལྟ་ཅི་ཞེས་རྣམ་བཤད་དུ་གསུངས་ལ། དར་ཌིཀ་ཏུའང༌། སེམས་མི་བསྲུང་བའི་བརྟུལ་ཞུགས་གོ་ཞན་ཁ་ཏོན་ལ་སོགས་པ་མང་པོས་ཅི་ཞིག་བྱ་སྟེ་དགོས་པ་མེད་པས་སོ། །ཞེས་སོ།། །།
 
 སེམས་སྲུང་ཚུལ་དང་སྲུང་རིགས་པའི་རྒྱུ་མཚན་བཅས་དཔེས་བསྟན་པ་ནི། མ་གྲངས་གྲོལ་བའི་སྟེ་མ་གྲངས་ནི་དྲན་ཤེས་མེད་པའི་སྐྱེ་བོ་རྒོད་བག་ཅན་དང་གྲོལ་བ་ནི་སེམས་རྣམ་པར་གཡེངས་ནས་སྤྱོད་ལམ་ལེགས་པར་མ་བསྣམས་པར་རང་ཡན་དུ་གཏོང་བ་སྟེ་དེ་ལྟ་བུའི་བྱིས་པ་གཞོན་པ་མ་བསླབས་པ་དམུ་རྒོད་དག་གི་ནང་རིམ་ཁྲོད་དུ་གནས་པ་ན་ལུས་ལ་རྨ་ཡོད་པའི་གང་ཟག་གིས་འབད་པས་བསྒྲིམས་ཏེ་རྨ་ལ་གནོད་པ་འབྱུང་གིས་དོགས་ནས་རྨ་སྲུང་བ་དེ་ཡི་ཆེད་དུ་བག་ཟོན་ནམ་འཛེམ་བག་ཆེར་བྱེད་པ་དེ་བཞིན་དུ་གང་ལ་དམིགས་ནས་ཉོན་མོངས་སྐྱེ་བའི་རྐྱེན་དུ་གྱུར་པའི་སྐྱེ་བོ་ངན་པ་ཉེས་སྤྱོད་སྣ་ཚོགས་བྱེད་པའི་ཁྲོད་དུ་གནས་པ་ནི་གཅེས་སྤྲས་ཀྱི་སྒོ་ནས་རང་གི་བསླབ་པ་བསྲུང་བར་འདོད་པས་ཀྱང་སེམས་ཀྱི་རྨ་འདི་དུས་རྟག་ཏུ་ཐབས་སྣ་ཚོགས་ཀྱི་སྒོ་ནས་བག་ཟོན་ཆེས་ཆེར་བྱས་ཏེ་བསྲུང་བ་ལ་འབད་པར་བྱ་དགོས་ཏེ། མ་བསྲུངས་པས་ཉམས་ན་སྡུག་བསྔལ་སྣ་ཚོགས་ཀྱི་རྒྱུ་བྱེད་པ་སོགས་ཀྱི་ཉེས་དམིགས་ཆེན་པོ་སྐྱེད་པས་སོ། །འདིས་ནི་དུས་ཇི་སྲིད་ཀྱི་བར་དུ་སེམས་བསྲུང་དགོས་སྙམ་ན་དུས་རྟག་ཏུ་བསྲུང་དགོས་ཞེས་བསྟན་པའོ།།
 
 ཉེས་དམིགས་ཇི་ལྟར་སྐྱེད་ན། ཐ་མལ་གྱི་རྨ་མ་བསྲུངས་པར་ཉམས་པ་ཡི་སྡུག་བསྔལ་ཆུང་ངུ་འབྱུང་བ་ཡིས་འཇིགས་ཤིང་སྐྲག་པའང་རྨ་དེ་སྲུང་བ་ཡི་ཆེད་དུ་འཛེམ་བག་བྱེད་ན་སེམས་ཀྱི་རྨ་མ་བསྲུངས་པས་ཉོན་མོངས་པ་སྐྱེས་ནས་དེའི་དབང་གིས་སྡིག་ལྟུང་སོགས་བྱུང་བས་ཉམས་པར་གྱུར་ན་ཕྱི་མར་དམྱལ་བ་བསྡུས་འཇོམས་ཀྱི་གནས་སུ་སྲོག་ཆགས་སྣ་ཚོགས་པའི་མགོ་བརྙན་ཅན་གྱི་རི་ཆེན་པོའི་བར་དུ་བཅར་བས་ལུས་འཇོམས་པར་བྱེད་པའི་སྡུག་བསྔལ་ཚབས་ཆེན་སྟོང་ཕྲག་དུ་མ་ལ་སྐྲག་པ་ཡིས་སམ་དག་གིས་དྲན་ཤེས་བསྟེན་ནས་སེམས་ཀྱི་རྨ་ལྟ་ཅིས་མི་བསྲུང་སྟེ་ཅི་ནས་བསྲུང་བར་བྱ་རིགས་ཏེ་གལ་ཏེ་མ་བསྲུངས་པས་ཉམས་ན་སྔ་མ་ལས་ཆེས་ཆེར་ལྷག་པའི་ཉེས་དམིགས་ཆེན་པོ་སྐྱེད་པ་དེའི་ཕྱིར་རོ།།ཡང་མ་གྲངས་གྲོལ་བ་རྒྱ་གར་གྱི་སྐད་དོད་གཅིག་ལ་བོད་སྐད་གཉིས་སུ་བསྒྱུར་བ་སྟེ་མཉམ་པར་མ་བཞག་པས་མ་གྲངསརྣམ་པར་གཡེངས་པས་གྲོལ་བ་སྟེ་མ་བསྣམས་པར་སྤྱོད་པ་རང་ཡན་དུ་སོང་༣༔། བའི་བྱིས་བ་ཙབ་ཁྲོབ་ཅན་ཞེས་བུ་སྟོན་སོགས་གསུང་ངོ༌། །སྐྱེས་བུ་དམ་པས་མ་དྲངས་ཞེས་བཤད་པའང་བྱུང་ངོ༌། །སེམས་ཉམས་ན་ངན་སོང་དུ་སྐྱེ་བ་ལས་འདིར་བསྡུས་འཇོམས་ཞེས་ཁྱད་པར་དུ་སྨོས་པ་ནི་རྨ་བཅར་བ་དང་ཆོས་མཚུངས་སྒྱུར་བས་ཡིན་སྙམ་མོ། །ལུག་ལྟ་བུའི་རི་བོ་དག་ཕྱོགས་གཉིས་ནས་འོངས་པས་ཤིག་ལ་སོགས་པ་བཅར་བ་ལྟར་དེ་དག་འཇོམས་པར་སྐྲག་པས་སེམས་ཀྱི་རྨ་ལྟ་ཅིས་མི་སྲུང་ཞེས་དགེ་ལྷ་འཆད་ལ། སེན་མོའི་བར་དུ་ཤིག་བཅར་ནས་བསད་པས་བསྡུས་འཇོམས་སུ་སྐྱེས་ནས་ལྕགས་ཀྱི་རི་གཉིས་ཀྱི་བར་དུ་བཅར་བའི་སྡུག་བསྔལ་མྱོང་དགོས་པར་རྣམ་སྣང་གསུང་ངོ༌།།
 
 བསྒྲིམས་ཏེ་སེམས་བསྲུངས་པའི་ཕན་ཡོན་ནི། དྲན་ཤེས་བསྟེན་ཏེ་རང་གི་སེམས་ཉོན་མོངས་པའི་རྨ་ལས་སྲུང་བའི་སྤྱོད་པ་འདི་འདྲས་དུས་རྒྱུན་པར་གནས་པར་བྱེད་ན་ཞེ་སྡང་སྐྱེ་ཡུལ་གྱི་སྐྱེ་བོ་ངན་པ་མི་རིགས་པ་སྣ་ཚོགས་པ་བྱེད་པ་མང་པོའི་ཁྲོད་ན་གནས་སམ། འདོད་ཆགས་སྐྱེ་ཡུལ་གྱི་བུད་མེད་མཛེས་སྡུག་ལྡན་པ་གཡོ་ཐབས་ཅན་མང་པོའི་ཁྲོད་ན་གནས་གང་རུང་སྟེ་རང་རྒྱུད་ཀྱི་བསླབ་སྡོམ་བསྲུང་བ་ལ་གུས་ཤིང་སྤྲོ་བའི་བརྩོན་པ་ཅན་གྱི་སྡོམ་སེམས་བརྟན་པའམ་བག་ཡོད་བརྟན་པོ་ཉམས་ཤིང་ཞིག་པར་མི་འགྱུར་ཏེ་བསླབ་པ་ཐུང་འདོད་ཀྱི་གཉེན་པོའི་ཡིད་བྱེད་བརྟན་པོ་ཅུང་ཟད་ཀྱང་འཁྲུལ་བར་མི་འགྱུར་བས་སོ།།ཡང་ཁོང་ཁྲོ་ཅན་གྱི་སྐྱེ་བོ་ངན་པའི་ཁྲོད་དང་ཆགས་པ་ཅན་གྱི་བུད་མེད་ཀྱི་ཁྲོད་ཅེས་ཀྱང་གསུངས་སོ།།
 
 སེམས་བསྲུང་བ་ལ་འབད་པར་གདམས་པས་དོན་བསྡུ་བ་ནི། བདག་གི་བསོད་སྙོམས་ཆོས་གོས་སོགས་ཟས་གོས་ཀྱི་རྙེད་པ་དང་ཕྱག་འཚལ་བ་དང་གདན་སྟོབ་པ་སོགས་ཀྱི་བཀུར་སྟི་དང་ལུས་དང་སྲོག་གི་རྒྱུན་བདེ་བར་གནས་པའི་རྐྱེན་དུ་གྱུར་པའི་འཚོ་བ་སྟེ་ཟས་གོས་སོགས་ཀྱི་འཚོ་བའི་ཡོ་བྱད་དམ་ཡང་ན་འཚོ་བའི་ཚེ་སྲོག་ལ་སོགས་པ་ཉམས་ནས་མེད་པར་གྱུར་ཀྱང་བླ་ཞིང་། གཞན་ཕན་གྱི་བསམ་པ་སྲུང་བའི་ཐབས་སུ་མི་འགྱུར་བའི་ལུས་ངག་གི་དགེ་བ་གཞན་དང་བདེ་བ་དང་ཡིད་བདེ་སྐྱེད་བྱེད་ཀྱི་རྒྱུ་གཞན་གང་ཡང་རུང་བ་དག་ཉམས་པ་བླ་ཡི་སྟེ་ཉམས་སུ་ཆུག་གི་ཐེག་ཆེན་སེམས་བསྐྱེད་དང་བསླབ་པ་སྲུང་བའི་ཐབས་སུ་དྲན་ཤེས་ལ་བརྟེན་ནས་རང་གི་སེམས་བསྲུང་བའི་བརྟུལ་ཞུགས་འདི་ནི་དུས་ནམ་གྱི་ཚེ་ཡང་ཉམས་པར་མི་བྱའོ་ཞེས་པ་སྟེ། དོན་བསྡུས་ན་བདག་གིས་བསམ་པ་དགེ་བ་བྱང་ཆུབ་ཀྱི་སེམས་མི་ཉམསཔར་བསྲུང་བ་འདི་ནི་ཐེག་ཆེན་ལ་ཞུགས་པ་རྣམས་ཀྱི་ལས་སུ་བྱ་བའི་གཙོ་བོ་ཅི་ནས་ཀྱང་བྱ་བར་འོས་པ་ཡིན་ནོ་སྙམ་དུ་དོན་འདི་ལ་མངོན་ཞེན་བརྟན་པོ་བསྐྱེད་ནས་སློབ་དགོས་ཞེས་པའོ། །རྒྱལ་པོ་ལ་་གཉིས༦ན་གདམས་པོ་ལསོ། ཝ་རྡག་གི་ནོར་ནི་བཏང་ལ་ལུསཎོ་བསྲུང་ངོ་། ནོར་དང་ལུས་ཀྱང་བཏཇོ་ལ་སྲོག་བསྲུང་ངོ༌། །ནོར་རྡོ་རྗེ་ལུས་དང་ཀི་བཞིན་སྲོག་རྣམས་རྟ༑ཏཾབ། །ཐམས་ཅད་བཏང་ནས་འདིར་ནི་ཚོས་བོསྲུང་ངོ༌། །ཞེས་པ་ལྟར་རོ། །།རང་དོན་གྱི་དགེ་བ་གཞན་ཕྱི་ཉ་ཚོས་བླ་ཡི་ཞེས་རྣམ་སྣང་གསུང་ལོ། ཙཱ་བྱང་ཆུབ་ཀྱི་སེམས་བཅུ་བོ་འདི་ནམ་ཡང་ཉམས་པར་མི་བྱའོ་ཞེས་དགེ་ལྷ་འཆད་དོ། །དེས་ནི་རྙེད༌བཀུར་སོགས་ཉམས་ཀྱང་མ་ཎའིཎོསཾམས་མི་ཉམས་པར་བསྲུང་དགོས་ཞེས་བསྟན་ཏེ་ཇི་ཙམ་དུ་སེམས་བསྲུང་དགོས་སྙམ་པའི་དོགས་པ་གཙོད་པའོ་། །དེ་ཡོན་ཆད་ཀྱིས་བསླབ་པ་བསྲུང་བའི་ཐབས་བླ་ན་མེད་པ་སིམས་ཐིསྲུང་བའི་ཚུལ་བསྟན་ལ། དེའང་སེམས་ཆོས་ཀྱི་རྩ་བར་བསྟན་པ་དང་སེམས་ཆོས་ཀྱིས་གདུལ་བའི་ཚུལ་བསྟན་པ་གཉིས་སུ་འདུ་ལ། ལ་དེ་གཉིས་ཀྱི་དོན་ཡང་རྒྱས་པར་གོང་དུ་བཤད་པ་ལྟར་ཡིན་ལ། དོན་གྱི་གནད་བསྡུ་ན། ཆོས་ཡང་དག་པར་སྡུད་པ་ལས། ཆོས་ཆོས་ཞེས་བགྱི་བའི་ཚོས་གང་ལགས་པ་དེ་ནི་ཡུལ་ན་མི་གནས་ཕྱོགས་ན་མི་གནས་ཏི་གཞན་དུ་ན་ཆོས་རང་གི་སེམས་ལ་རག་ལས་པ་ནི་མི་གཏོགས་སོ་ཞེས་སེམས་ཆོས་ཀྱི་རྩ་བར་བསྟན་ལ། དེ་ལྟ་བས་ན་བདག་གིས་རང་གི་སེམས་ཤིན་ཏུ་གཟུང་བོ་དང་ཤིན་ཏུ་མཐར་གཏུབདས་པ་དང་ཤིན་ཏུ་ཐུལ་བ་དང་ཤིན་ཏུ་མཉམ་པར་བརྩལ་བ་དང་ཤིན་ཏུ་ཚར་བཅད་པར་བྱའོ། །དེ་ཅིའི་ཕྱིར་ཞེ་ན། སེམས་གང་ན་མཆིས་པ་དེ་ན་ཡོན་ཏན་དང་ཉེས་པ་རྣམས་མཆིས་ཀྱི་སེམས་མ་མཆིས་པ་ལ་ནི་ཡོན་ཏན་དང་ཉེས་པ་རྣམས་མ་མཆིས་སྙམ་སྟེ། དེའི་ཕྱིར་བྱང་ཆུབ་སེམས་དཔའ་ཉེས་པ་རྣམས་ལས་སེམས་བཟློག་ནས་ཡོན་ཏན་རྣམས་ལ་འཇུག་སྟེ་ཞེས་སེམས་ཆོས་ཀྱིས་འདུལ་ཚུལ་བསྟན་ལ། །དེ་ལྟ་བས་ན་ཆོས་ནི་སེམས་ལ་རག་ལས་བྱང་ཆུབ་ནི་ཆོས་ལ་རག་ལས་ཞེས་བགྱིའོ་ཞེས་སྔ་མ་དེ་དག་གིས་དོན་བསྡུ་བ་བསྟན་ལ། དེ་བཞིན་དུ་བཤེས་སྤྲིང་ལས་ཀྱང་། བསྙེངས་དང་བྲལ་ལ་མང་དུ་གསོལ་ཅི་འཚལ། །ཕན་པའི་གདམས་ངག་དོན་པོ་འདི་ལགས་ཏེ། །།ཁྱོད་ཀྱིས་ཐུགས་དུལ་མཛོད་ཅིག་བཙོམ་ལྡོན་གྱིས། །སེམས་ནི་ཆོས་ཀྱི་རྩ་བར་ལགས་པར་གསུངས། །ཞེས་ལེགས་ཉེས་ཐམས་ཅད་ཀྱི་རྩ་བ་སེམས་ཡིན་ཕྱིར་བསླབ་པ་ཇི་སྙེད་ཅིག་གསུངས་པ་ཐམས་ཅད་ཀྱང་གཙོ་བོ་སེམས་གདུལ་བ་དང་སྦྱོང་བའི་ཚུལ་ལས་མ་འདས་ཞེས་བསྟན་ཏོ། །དེ་ལྟར་སེམས་བསྲུང་ཞིང་གདུལ་བ་ལ་བརྩོན་པར་བྱས་ན་རྒྱུ་ཉེས་སྤྱོད་དང་འབྲས་བུ་སྡུག་བསྔལ་ཐམས་ཅད་བཟློག་པ་དང་རྒྱུ་དགེ་བ་དང་འབྲས་བུ་བདེ་བ་ཐམས་ཅད་༌་ལག་ཏུ་གཏད་པ་བཞིན་རང་གི་ངང་གིས་འབྱུང་བར་གསུངས་ཏེ། སེམས་རིན་པོ་ཆེ་རྣམ་པར་སྦྱོང་བ་།ལས། གང་ཞིག་མ་བཏུལ་མནར་མེད་སོགས། །སྡུག་བསྔལ་བཟོད་དཀའ་སྐྱེད་བྱེད་ཅིང་། །དེ་༣༣།ན། པ་རྒྱུ་།རབ་ཏུ་མཐུ་ལྡན་སེམས་ཉིད་བཏུལ་བས་ལྷ་མི་དང་། །འཇིག་རྟེན་མིན་པའི་བདེ་བའང་ཐོབ།འདི་ནི། །མཁས་པ་སུ་ཞིག་འདུལ་མི་བྱེད། །ཅེས་སོ།།
 
 གཉིསསེམས་སྲུང་བའི་ཐབས་སུ་དྲན་ཤེས་བསྟེན་པ། གཉིས་པ་སེམས་སྲུང་བའི་ཐབས་སུ་དྲན་ཤེས་བསྟེན་པ་ལ་གཉིས། མདོར་བསྟན་པ། རྒྱས་པར་བཤད་པའོ། །དང་པོ་ནི། སེམས་བསྲུང་འདོད་པ་སོགས་ཏེ། བསླབ་པ་སྲུང་བའི་ཐབས་སུ་སེམས་བསྲུང་བར་འདོད་པའི་རྗེས་འཇུག་གི་སྐྱེ་བོ་རྣམས་ལ་ནི་འཇུག་ལྡོག་གི་གནས་རྣམས་ཇི་ལྟ་བ་བཞིན་དུ་མི་བརྗེད་པར་དྲན་པའམ་གནང་བཀག་གཉིས་ཅི་རིགས་པར་དྲན་པའི་དྲན་པ་དང་ནི་སྒོ་གསུམ་གྱི་གནས་སྐབས་ཇི་ལྟར་འགྱུར་བ་སོ་སོར་བརྟགས་ནས་འཇུག་པའི་ཤེས་བཞིན་ཏེ་དེ་གཉིས་གང་རུང་རེ་ཙམ་མ་ཡིན་པར་གཉིས་པོ་དག་ནི་རྣམ་པ་ཐམས་ཅད་དུ་འབད་པས་སྲུངས་ཤིག་ཅེས་སམ་སྲོག་ལ་བབས་ཀྱང་སྲུངས་ཤིག་ཅེས་ཏེ་རྩ་ཚིག་ལ་མི་འདྲ་བའི་ཁྱད་པར་ཡོད་པ་ལྟར་དང༌། རྒྱ་དཔེ་ལྟར་ན། ཀུན་ཏུ་འབད་པས་སྲུངས་ཤིག་ཅེས། །ཞེས་ཀྱང་ཡོད་པར་གསུངས་ལ། གང་ལྟར་ཡང་དེ་ལྟར་མི་ཉམས་པར་སྲུངས་ཤིག་ཅེས་ཞི་བའི་ལྷ་བདག་ནི་དེ་ལྟར་ཐལ་མོ་སྦྱར་ཞིང་གསོལ་བ་འདེབས་སོ་ཞེས་སམ།ཡང༌། བདག་ནི་དེ་ལྟར་འདོམས་པར་བྱེད། །ཅེས་པའང་སྣང་ངོ༌། །འདི་ནི་དྲན་ཤེས་དང་བྲལ་ན་སེམས་བསྲུང་མི་ནུས་ལ་དེ་མ་བསྲུངས་ན་བསླབ་པ་བསྲུང་མི་ནུས་པས་བསླབ་པ་སྲུང་བར་འདོད་པ་རྣམས་ཀྱིས་སེམས་སྲུང་བའི་ཐབས་སུ་དྲན་ཤེས་བསྟེན་པ་འདི་ཤིན་ཏུ་གལ་ཆེ་བས་དེ་བསྟེན་པ་ལ་ནན་ཏན་གྱིས་ཞེས་བསྟན་བཅོས་མཛད་པ་པོས་རྗེས་འཇུག་ལ་གདམས་པར་མཛད་པའི་སྒོ་ནས་སེམས་ཇི་ལྟར་བསྲུང་ཚུལ་མདོར་བསྟན་པ་ཡིན་ལ། ཇོ་བོས་ཀྱང་། དྲན་དང་ཤེས་བཞིན་བག་ཡོད་པས། །དབང་པོའི་སྒོ་རྣམས་རྟག་ཏུ་བསྲུང་། །ཉིན་མཚན་དུས་གསུམ་ཡང་དང་ཡང་། །སེམས་ཀྱི་རྒྱུད་ལ་བརྟག་པར་བྱ། །ཞེས་རྟག་ཏུ་དྲན་ཤེས་བག་ཡོད་བསྟེན་པ་གལ་ཆེ་བར་གསུངས་སོ། །དེ་ལ་དྲན་པ་ཞེས་པའི་ངོ་བོ་དང་བྱེད་ལས་ནི། ཀུན་བཏུས་སུ། དྲན་པ་གང་ཞེ་ན།་འདྲིས་པའི་དངོས་པོ་ལ་སེམས་ཀྱིས་བརྗེད་པ་མེད་པ་སྟེ་རྣམ་པར་མི་གཡེང་བའི་ལས་ཅན་ནོ་ཞེས་ཁྱད་ཆོས་གསུམ་ལྡན་གྱི་རིག་པ་ལ་བཤད་ལ། དེ་ནི་ཡུལ་གྱི་ཁྱད་པར་འདྲིས་པའི་དངོས་པོ། རྣམ་པའི་ཁྱད་པར་ཡུལ་དེ་ལ་དམིགས་ནས་བརྗེད་པ་མེད་པ། བྱེད་ལས་ཀྱི་ཁྱད་པར་མི་གཡེང་བར་བྱེད་པ་དང་གསུམ་ཡིན་ལ། དེ་ཡང་བྱསྔར་མ་འདྲིས་པ་ལ་དྲན་པ་མི་སྐྱེ་བས་འདྲིས་པའི་དངོས་པོ་ཞེས་དང༌། སྔར་འདྲིས་ཀྱང་ད་ལྟ་བློའི་ཡུལ་དུ་མ་ཤར་ན་དྲན་པར་མི་འགྱུར་བས་བརྗེད་པ་མེད་པ་ཞེས་སྨོས་ལ། དེ་ལྟ་བུའི་དྲན་པ་ལ་བརྟེན་ནས་སེམས་གནས་གོང་འཕེལ་དུ་འགྱུར་བས་མི་གཡེང་བའི་བྱེད་ལས་ཅན་ནོ་ཞེས་གསུངས་པ་ཡིན་ལ། མདོར་ན་གནང་བ་དང་བཀག་པ་གཉིས་ཅི་རིགས་པར་དྲན་པ་ནི་དྲན་པ་ཞེས་བྱ་སྟེ་གང་གི་ཕྱིར་ན་དྲན་པ་ནི་དམིགས་པ་མ་བརྗེད་པའོ་ཞེས་བསྟན་པས་སོ། །ཤེས་བཞིན་ནི། ཡུམ་མདོ་ལས། སྤྱོད་ན་ཡང་བདག་སྤྱོད་དོ་ཞེས་རབ་ཏུ་ཤེས་སོ་འགྲེང་ན་ཡང་བདག་འགྲེང་ངོ་སྙམ་དུ་རབ་ཏུ་ཤེས་སོ་འདུག་ན་ཡང་བདག་འདུག་གོ་སྙམ་དུ་རབ་ཏུ་ཤེས་སོ་ཉལ་ན་ཡང་བདག་ཉལ་ལོ་སྙམ་དུ་རབ་ཏུ་ཤེས་སོ། །དེའི་ལུས་ཇི་ལྟ་ཇི་ལྟ་བུར་གནས་པར་འགྱུར་བ་དེ་ལྟ་དེ་ལྟ་བུར་རབ་ཏུ་ཤེས་སོ། །དེ་བཞིན་དུ་སྦྱར་ཏེ། དེ་འགྲོ་བ་དང་འོང་བ་ཡང་ཤེས་བཞིན་དུ་སྤྱོད་པ་ཡིན་ནོ། །ཞེས་སོགས་རྒྱ་ཆེར་གསུངས་པ་ལྟར་ཡིན་ལ།མདོར་ན། ལུས་དང་སེམས་ཀྱི་གནས་སྐབས་ལ། །ཞེས་སོགས་འཚད་འགྱུར་ལྟར་ལུས་དང་སེམས་ཀྱི་གནས་སྐབས་ལ་སོ་སོར་བརྟགས་ནས་ཡང་དག་པར་ཤེས་པ་ནི་ཤེས་བཞིན་ནོ། །
 
 གཉིས་པ་རྒྱས་པར་བཤད་པ་ལ་གཉིས། ཤེས་བཞིན་མེད་པའི་ཉེས་དམིགས། དྲན་པ་བསྟེན་པའི་ཐབས་དངོས་སོ།།དང་པོ་ནི། ནད་ཀྱིས་དཀྲུགས་པའི་སོགས་ཏེ། དེ་ལ། དྲན་ཤེས་ཉམས་པའི་ཉེས་པ་སྤྱིར་བསྟན་པ་ནི། འབད་པས་སྲུང་ཅི་དགོས་མ་བསྲུངས་ན་ཉེས་པ་ཅི་ཡོད་སྙམ་ན། དཔེར་ན་རླུང་མཁྲིས་སོགས་ཀྱི་ནད་ཀྱིས་ཁམས་དཀྲུགས་པའི་མི་དག་ནི་འགྲོ་འོང་དང་ཞིང་ལས་ལ་སོགས་པ་དང་ཐ་ན་བཟའ་བཏུང་སོགས་བྱ་བའི་ལས་རྣམས་ཀུན་ལ་ནུས་མཐུ་མེད་པས་ཅི་ཡང་བྱ་བར་མི་བཟོད་པ་དེ་ཇི་ལྟ་བ་བཞིན་དུ་དྲན་པ་དང་ཤེས་བཞིན་མེད་པར་བླང་དོར་ལ་རྨོངས་པས་སེམས་དཀྲུགས་པ་དག་ནི་གསུང་རབ་ཀློག་པ་དང་སྤོང་བ་བསམ་གཏན་ལ་སོགས་པའི་དགེ་བའི་ལས་རྣམས་ཀུན་སྒྲུབ་པ་ལ་ནུས་མཐུ་མེད་པས་རང་གིས་ཇི་ལྟར་འདོད་པ་བཞིན་གྱི་དགེ་བའི་ལས་ཅི་ཡང་བྱ་བར་མི་ནུས་པ་ཉིད་དོ་ཞེས་དྲན་ཤེས་ཉམས་པས་བྱ་བ་གང་ལའང་མཐུ་ཆུང་བ་བསྟན་ཏོ། །འདི་འགྲེལ་ཆེན་དུ་དྲན་ཤེས་གཉིས་ཀ་མེད་པའི་ཉེས་པ་དང་རྣམ་བཤད་ལས་ཤེས་བཞིན་མེད་པའི་ཉེས་པར་འཆད་ལ། འདིར་ས་བཅད་དུའང་ཤེས་བཞིན་མེད་པའི་ཉེས་དམིགས་ཞེས་གསུངས་ཏེ་དེའང་རྩ་ཚིག་གིས་དངོས་བསྟན་གྱི་དབང་དུ་བྱས་ན་ཤེས་བཞིན་མེད་པའི་ཉེས་པ་དང་དོན་ཐོབ་ཀྱི་དབང་དུ་བྱས་ན་དྲན་ཤེས་གཉིས་ཀ་མེད་པའི་ཉེས་པར་བཤད་དགོས་སོ་སྙམ་མོ།།
 
 ཤེས་བཞིན་ཉམས་པའི་ཉེས་པ་བྱེ་བྲག་ཏུ་སྟོན་པ་ལ། ཤེས་རབ་རྣམ་དག་ལས་ཉམས་པ་ནི། སྒོ་གསུམ་གྱི་བྱ་བ་དང་བྱ་བ་མ་ཡིན་པའི་གནས་སྐབས་ལ་སོ་སོར་རྟོག་ཅིང་ཇི་ལྟ་བ་བཞིན་དུ་ཤེས་པའི་ཤེས་༌་བཞིན་གྱི་གྲོགས་ཀྱིས་ཟིན་པ་མེད་པའི་སེམས་དང་ལྡན་པའི་གང་ཟག་གི་རྒྱུད་ལ་བདག་རྐྱེན་སློབ་དཔོན་གྱི་ངག་ལས་གསུང་རབ་ཀྱི་ཚིག་དོན་ཐོས་པ་ལས་བྱུང་བའི་ཐོས་པའི་ཤེས་རབ་དང་། ཐོས་དོན་རིགས་པ་རྣམ་པ་བཞིས་ཚུལ་བཞིན་དུ་བརྟགས་ཤིང་དཔྱད་པ་བྱས་པ་ལས་བྱུང་བའི་བསམ་པའི་ཤེས་རབ་དང༌།བསམ་པའི་དོན་ལ་རྩེ་གཅིག་ཏུ་མཉམ་པར་བཞག་ནས་བསྒོམས་པ་ལས་བྱུང་བའི་སྒོམ་པའི་ཤེས་རབ་སྟེ་ཤེས་རབ་གསུམ་པོ་ཕུན་སུམ་ཚོགས་པ་སྔར་སྐྱེས་པར་གྱུར་པ་ཡང་དཔེར་ན་གློའམ་ཞབས་བུག་རྡོལ་ཅན་དུ་གྱུར་པའི་བུམ་པའི་ནང་དུ་དང་པོ་ཆུ་བླུགས་ནས་གང་བར་བྱས་པ་ཡང་ནང་དུ་ཡུན་རིང་མི་གནས་པར་ཕྱིར་ཟག་ནས་ཟད་པར་འགྱུར་བ་བཞིན་དུ་ཤེས་བཞིན་དང་མི་ལྡན་པའི་གང་ཟག་དེའི་དྲན་པ་ལ་ནི་སྔར་ཡོད་ཀྱི་ཤེས་རབ་གསུམ་པོ་དེ་དག་ཀྱང་འཕྱིས་མི་གནས་པའི་ཤེས་རབ་ཕུན་སུམ་ཚོགས་པའང་ཉམས་ཤིང་ཆུད་འཛའ་བར་འགྱུར་རོ།།
 
 ཚུལ་ཁྲིམས་རྣམས་དག་ལས་ཉམས་པ་ནི། མང་དུ་ཐོས་པའི་ཤེས་རབ་དང་ལྡན་ཞིང་དཀོན་མཆོག་དང་ལས་འབྲས་ལ་ཡིད་ཆེས་ཡོད་པའི་དད་པ་ཅན་དང་ནི། དགེ་ཆོས་སྤྱི་དང་ཁྱད་པར་བསླབ་པ་ལ་གུས་ཤིང་སྤྲོ་བའི་སྒོ་ནས་བླང་དོར་ལ་འཇུག་པའི་བརྩོན་པ་ལྷུར་ལེན་བྱེད་པའི་བག་ཡོད་དང་ལྡན་པའི་༌་གང་ཟག་དུ་མ་ཡང་རང་གི་སྒོ་གསུམ་གྱི་སྤྱོད་པ་ལ་ཇི་ལྟར་གྱུར་པ་ཡང་ཡང་རྟོག་ཅིང་དཔྱད་པའི་སྒོ་ནས་མི་མཐུན་ཕྱོགས་སྲུང་བའི་ཤེས་བཞིན་མེད་པའི་སྐྱོན་ཆགས་པ་དེ་གཅིག་པུའི་ཉེས་པས་རང་རྒྱུད་ལ་བཅས་རང་གི་ཁ་ན་མ་ཐོ་བའི་སྡིག་པ་དང་ལྟུང་བའི་རྙོག་པའི་དྲི་མ་དང་བཅས་པར་གྱུར་ནས་ཚུལ་ཁྲིམས་ཕུན་སུམ་ཚོགས་པའང་ཉམས་ཤིང་ཆུད་འཛའ་བར་འགྱུར་རོ། །ཡང་ཞེས་པའི་སྒྲས་ཐོས་པ་དད་པ་སོགས་དང་མི་ལྡན་པ་ཉམས་པར་མ་ཟད་ལྡན་པའང་ཉམས་ཞེས་སྡུད་པའོ། །དེ་ལྟར་མང་ཐོས་དད་པ་བླང་དོར་ལ་འཇུག་པའི་བག་ཡོད་གསུམ་དང་ལྡན་པས་རིམ་པར་བསླབ་བྱ་མི་ཤེས་པ་དང་བསླབ་པ་ལ་མ་གུས་པ་དང་བླང་དོར་མི་བྱེད་པའི་བག་མེད་པ་གསུམ་སོ་སོའི་སྒོ་ནས་ལྟུང་བ་མི་འབྱུང་ཡང་ཤེས་བཞིན་མ་ཡིན་པའམ་ཤེས་རབ་ཉོན་མོངས་ཅན་དུ་གྱུར་པའི་ཉོན་མོངས་ཀྱི་དབང་ལས་ལྟུང་བ་འབྱུང་བ་ཡིན་ཏེ། མི་ཤེས་པ་ནི་ལྟུང་བ་འབྱུང་བའི་རྒྱུའོ་ཞེས་འདུལ་བ་ལས་བཤད་པ་ལྟར་རོ། །འགྲེལ་པ་རྣམས་སུ་བསླབ་པ་ལ་གུས་པའི་བརྩོན་པ་ལྷུར་ལེན་ཞེས་པ་ཙམ་ལས་བག་ཡོད་ལ་སྦྱར་བ་མི་འདུག་གོ།
 
 རྒྱུ་དགེ་ཆོས་བཅོམ་ནས་འབྲས་བུ་ངན་འགྲོར་འཕེན་པ་ནི། བྱ་བ་དང་བྱ་བ་མ་ཡིན་པ་ཇི་བཞིན་ཤེས་པའི་ཤེས་བཞིན་མེད་པའི་གང་ཟག་ལ་ཉོན་མོངས་པའི་ཆོམ་རྐུན་མ་རུངས་པ་དག་སྲུང་མཁན་གྱི་དྲན་པ་ཡང་ཉམས་པར་འགྱུར་ལོ། དགེ་བའི་དམིགས་པ་བརྗེད་ནས་དྲན་པ་དེ་ཉམས་མ་ཐག་པའི་རྗེས་སུ་ཉོན་མོངས་པའི་ཆོམ་རྐུན་དག་འབྲང་ནས་འོང་བས་ན་སྔོན་བསོད་ནམས་དགེ་བའི་ནོར་དག་ནི་ཉེ་བར་བསགས་ཀྱང་དཔེར་ན་ནོར་བསགས་པ་རྣམས་རྐུན་པོས་གཏོགས་པའམ་ཕྲོགས་ནས་དབུལ་པོར་གཏོང་བ་བཞིན་དུ་ཉོན་མོངས་པའི་ཆོམ་རྐུན་མ་རུངས་པ་དེ་དག་གིས་ཀྱང་རྒྱུ་དགེ་བའི་ནོར་གང་ཡོད་དེ་དག་འཕྲོག་ཅིང་ཟད་པར་བྱས་པ་ལས་འབྲས་བུ་ངན་འགྲོར་འགྲོ་བར་འགྱུར་རོ། །ཀྱང་ཞེས་པའི་སྒྲས་བསོད་ནམས་མ་བསགས་ན་ངན་འགྲོར་འགྲོ་བར་མ་ཟད་བསོད་ནམས་དག་ནི་ཉེ་བར་བསགས་ཀྱང་ཞེས་སྡུད་པའོ།
 
 །རྒྱུ་དགེ་ཆོས་བཅོམ་ནས་འབྲས་བུ་བདེ་འགྲོའི་སྲོག་གཅོད་པ་ནི། ཤེས་བཞིན་ཉམས་པས་དྲན་པ་ཉམས་ཤིང་དེ་གཉིས་ཀ་ཉམས་ནས་ཉོན་མོངས་སྲུང་མཁན་མེད་པ་ན་ཤེས་བཞིན་མ་ཡིན་པའི་ཉོན་མོངས་པ་ལ་སོགས་པའི་ཉོན་མོངས་པའི་ཆོས་རྐུན་གྱི་ཚོགས་འདི་དག་ནི་ཤ་ཟ་བཞིན་དུ་དགེ་བའི་ནོར་འཕྲོག་པའི་ཆེད་དུ་རྟག་པར་རྒྱུན་དུ་གླགས་ལྟ་ཞིང་གནོད་འཚེའི་སྐབས་ཚོལ་བར་བྱེད་པ་སྟེ་ནམ་གླགས་འཇུག་པའི་སྐབས་རྙེད་པར་གྱུར་ནས་རྒྱུ་དགེ་བའི་ནོར་བསགས་པ་གང་ཡོད་ཀྱི་རྒྱུགས་འཕྲོག་པར་བྱེད་ཅིང་འབྲས་བུ་བདེ་འགྲོ་དང་ཐར་བའི་སྲོག་དག་ཀྱང་འཇོམས་པར་བྱེད་དོ། །དེ་ལྟར་ཤེས་བཞིན་མེད་པའི་ཉེས་དམིགས་དུ་མ་བསམ་ནས་ཤེས་བཞིན་བསྲུང་བ་ལ་ནན་ཏན་བྱའོ། །འགྲེལ་ཆེན་དུ་ཤ་ཟ་བཞིན་དུ་ཞེས་བཤད་པ་ནི། སྐད་དོད་གཅིག་ལ་བོད་སྐད་ཆོམ་རྐུན་དང་ཤ་ཟ་གཉིས་སུ་བསྒྱུར་བ་ཡིན་པར་གསུངས་སོ། །དེ་ལ་ཤེས་བཞིན་མ་ཡིན་པ་ནི། ཀུན་བཏུས་སུ། ཤེས་བཞིན་མ་ཡིན་པ་གང་ཞེ་ན།ཉོན་མོངས་དང་མཚུངས་པར་ལྡན་པའི་ཤེས་རབ་སྟེ། དེའང་ལུས་དང་ངག་དང་སེམས་ཀྱི་སྤྱོད་པ་ལ་མི་ཤེས་བཞིན་དུ་འཇུག་པ་སྟེ་ལྟུང་བའི་རྟེན་བྱེད་པའི་ལས་ཅན་ནོ་ཞེས་ཏེ། ཤེས་བཞིན་གྱི་མི་མཐུན་ཕྱོགས་སྒོ་གསུམ་གྱི་སྤྱོད་པ་ལ་མི་ཤེས་བཞིན་དུ་འཇུག་པའི་ཤེས་རབ་ཉོན་མོངས་ཅན་ཞིག་ལ་བྱའོ། །བྱེད་ལས་ལྟུང་བའི་རྟེན་བྱེད་ཚུལ་ནི་གོང་དུ་བཤད་པ་ལྟར་རོ། །འདིར་ཤེས་བཞིན་མེད་པའི་སེམས་ཞེས་པ་དེ་དེ་ལྟ་བུའི་ཤེས་བཞིན་མ་ཡིན་པ་ཞེས་ཉེ་ཉོན་དེ་ཉིད་ལ་འཇོག་དགོས་པ་འདྲའོ། །འགའ་ཞིག་ཏུ། ཤེས་བཞིན་མེད་པའི་ཆོམ་རྐུན་སོགས་ཚིགས་བཅད་ཕྱི་མ་གཉིས་དྲན་པ་ཉམས་པའི་ཉེས་དམིགས་སུ་བཤད་དོ།།
 
 གཉིས་པ་དྲན་པ་བསྟེན་ཐབས་དངོས་ནི། དེ་བས་དྲན་པ་སོགས་ཏེ། དེ་ལ། དྲན་པ་ཇི་ལྟར་སྲུངཚུལ་ནི། ཤེས་བཞིན་ཉམས་པ་ལས་དྲན་པ་ཉམས་པར་འགྱུར་ཞིང་དྲན་པ་ཉམས་པ་ཉེས་པ་རཤིན་ཏུ་ཆེ་བའི་རྒྱུ་མཚན་དེ་ལྟ་བས་ན་བླང་དོར་གྱི་དམིགས་རྣམ་མི་བརྗེད་པའི་དྲན་པ་ནི་ཡིད་ཀྱི་ཁྱིམ་དུ་བཅུག་སྟེ་ཉོན་མོངས་པའི་ཆོམ་རྐུན་སྲུང་བའི་ནང་གི་སྒོ་སྲུང་དུ་བཞག་ནས་དེ་ལས་གུད་དུའམ་གཞན་དུ་ནམ་ཡང་མི་གཏོང་བར་རྟག་ཏུ་ངེས་པར་གཟུང་ངོ༌། །རྒྱ་ལ་གལ་ཏེ་བག་མེད་པའི་དབང་གིས་དྲན་པ་ཉམས་ཏེ་གུད་དུ་ཡུལ་གཞན་གྱི་སྟེང་དུ་སོང་ནའང་དེ་མ་ཐག་དེ་ཉམས་པའི་དབང་ལས་ངན་འགྲོའི་གནོད་པ་དག་ངེས་པར་འབྱུང་བ་དྲན་པར་བྱས་ཏེ་འཕྲལ་དང་འཕྲལ་དུ་དྲན་པ་སླར་ཡང་བཀུག་ནས་སྔར་བཞིན་ཡིད་ཀྱི་ཁྱིམ་དུ་ཉེ་བར་གཞག་པར་བྱའོ། །གཙུག་ན་རིན་པོ་ཆེའི་མདོར། དྲན་པ་གང་གིས་ཉོན་མོངས་པ་ཐམས་ཅད་འབྱུང་བར་མི་འགྱུར་བ་དང་དྲན་པ་གང་གིས་བདུད་ཀྱི་ལས་ཐམས་ཅད་ཀྱི་སྐབས་མི་འབྱེད་པ་དང༌། དྲན་པ་གང་གིས་ལམ་གོལ་བའམ་ལམ་ངན་པར་མི་འགྲོ་བ་དང༌། དྲན་པ་སྒོ་བ་ལྟ་བུར་གྱུར་པ་གང་གིས་སེམས་དང་སེམས་ལས་བྱུང་བའི་ཆོས་མི་དགེ་བ་ཐམས་ཅད་ཀྱི་སྐབས་མི་འབྱེད་པ་འདི་ནི་ཡང་དག་པའི་དྲན་པའོ། །ཞེས་གསུངས་ལ། བཤེས་སྤྲིང་ལས་ཀྱང་། དབང་ཕྱུག་ལུས་སྟོབས་དྲན་པ་བདེ་གཤེགས་ཀྱིས། །བགྲོད་པ་གཅིག་པུའི་ལམ་དུ་ཉེ་བར་བསྟན། །དེ་ནི་བསྒྲིམས་ནས་མངོན་པར་བསྲུང་བགྱི་སྟེ། །དྲན་པ་ཉམས་པས་ཆོམ་རྐུན་འཇིག་པར་འགྱུར། །ཞེས་སོ༑༑ཡང་ཡིད་ནི་བྱང་ཆུབ་ཀྱི་སེམས་ཡིན་ལ་དེ་ཉིད་བྱང་ཆུབ་ཐོབ་བྱེད་ཀྱི་ཐབས་ཡིན་པས་སྒོ་ཡིན་ལ་དྲན་པ་ནི་སྒོ་བ་ཡིན་པས་དེ་ཤེས་བཞིན་མེད་པའི་ཆོམ་རྐུན་སྲུང་བའི་ཕྱི་སྒོ་དེར་རྟག་ཏུ་བཞག་ནས་དེ་༌༌ལས་གུད་དུ་མི་བཏང་ཞེས་དགེ་ལྷ་སོགས་འཆད་དོ།།
 
 དྲན་པ་ཉེ་བར་སྐྱེ་བའི་རྒྱུ་ལ། ཕྱིའི་རྐྱེན་དགེ་བའི་བཤེས་གཉེན་ལས་སྐྱེ་བ་ནི། དྲན་པ་དེ་ཉིད་རྒྱུ་གང་ལས་སྐྱེ་ཞེ་ན། བླ་མ་དགེ་བའི་བཤེས་གཉེན་སྐྱེས་བུ་དམ་པ་རྣམས་དང་གྲོགས་ཚངས་པ་མཚུངས་པར་སྤྱོད་པ་དག་དང་ནི་ལྷན་ཅིག་ཏུ་ཉེ་བར་འགྲོགས་པ་ལས་དྲན་པ་སྐྱེ་ཞིང་། དེའི་ཚུལ་ཡང་འདི་ལྟར་མཁན་པོ་དང་སློབ་དཔོན་ལ་སོགས་པས་བླང་དོར་གྱི་གནས་རྣམས་ལ་འཇུག་ལྡོག་བྱེད་ཚུལ་གྱི་གདམས་ངག་དང་རྗེས་སུ་བསྟན་པ་གནང་བ་དང་། དེ་དག་གིས་ཇི་ལྟར་བསྟན་པ་ལས་འདའ་ཞིང་འགལ་གྱིས་དོགས་ནས་རང་རྒྱུ་མཚན་དུ་བྱས་ནས་ཉེས་སྤྱོད་ལ་འཛེམ་པའི་ངོ་ཚ་ཤེས་པ་དང༌། གཞན་མཁན་སློབ་སོགས་ཀྱིས་ཀྱང་ཐུགས་ཀྱིས་ཁྲེལ་བས་འཇིགས་ཤིང་སྐྲག་པས་བླང་དོར་ལ་ཇི་ལྟ་བ་བཞིན་མ་ནོར་བར་འཇུག་པའི་སྐལ་བ་དང་ལྡན་པའི་གང་ཟག་བསླབ་པ་ལ་གུས་པར་བྱེད་པ་ལ་འབད་རྩོལ་ཆེན་པོ་གཞན་ཅིའང་མི་དགོས་པར་ཚེགས་ཆུང་ངུས་དྲན་པ་བདེ་བླག་ཉིད་དུ་སྐྱེ་བར་འགྱུར་རོ།།
 
 ནང་གི་རྐྱེན་ཚུལ་བཞིན་ཡིད་བྱེད་ལས་སྐྱེ་བ་ནི། གཞན་ཡང་བླ་མ་དང་གྲོགས་སོགས་ཉེ་བར་ཡོད་དམ་མེད་ཀྱང་རུང་སྟེ་སངས་རྒྱས་དང་བྱང་ཆུབ་སེམས་དཔའ་གང་དག་ཡུལ་ཀུན་དང་དུས་ཀུན་ཏུ་༌་ཤེས་བྱའི་ཆོས་ཐམས་ཅད་ལ་སྒྲིབ་ཐོགས་མེད་པར་འཇུག་པའི་ཡེ་ཤེས་ཀྱི་སྤྱན་གྱི་གཟིགས་པ་རྣམ་པར་༌༌དག་པ་དང་ལྡན་པ་དེ་དག་ཐམས་ཅད་ཀྱི་སྤྱན་སྔ་ན་བདག་ཀྱང་ནི་རྟག་པར་རམ་རྟག་པར་བདག་ནི་སྒྲིབ་བྱེད་མེད་པར་མངོན་སུམ་དུ་ནི་གནས་སོ་ཞེས་དེ་ལྟར་བསམ་ཞིང་ཡིད་ལ་བྱེད་པའི་སྒོ་ནས་རང་རྒྱུ་མཚན་དུ་བྱས་ཏེ་བྱ་བར་མི་འོས་པའི་ལས་སྡིག་ལྟུང་ལ་འཛེམ་པའི་ངོ་ཚ་ཤེས་པ་དང་། སྟོན་པ་དང་དེས་བསྟན་པའི་བསླབ་པའི་གནས་རྣམས་ལ་གུས་པ་དང་། རྣམ་སྨིན་ལས་འཇིགས་པའམ་སངས་རྒྱས་བྱང་སེམས་རྣམས་ཀྱི་ཐུགས་ཀྱི་ཁྲེལ་ན་མི་རུང་ངོ་སྙམ་པ་དང་གཞན་གྱིས་སྨད་ཀྱིས་དོགས་པས་འཇིགས་པའི་ཁྲེལ་ཡོད་པ་དང་ལྡན་པ་དེས་དེ་བཞིན་དུ་བསམ་ཞིང་མནོས་ཏེ་སྒོ་གསུམ་བསྡམས་ནས་ལེགས་པར་གནས་པར་བྱས་ནའང་དྲན་པ་ཉེ་བར་སྐྱེ་བར་འགྱུར་རོ། །བྱམས་པའི་སེང་གེའི་སྒྲ་བསྟན་པ་ལས། འོད་སྲུང་དེ་ལ་སྐྱེས་བུ་བླུན་པོ་ཁ་ཅིག་དེ་བཞིན་གཤེགས་པའི་སྤྱན་སྔར་གོས་ངུར་སྨྲིག་དག་བགོས་ཤིང་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་ཁས་བླངས་ཏེ་བསླབ་པ་རྣམས་ཁས་བླངས་ནས་གནས་ཁང་དུ་སོང་ངམ་ཕུག་ཏུ་སོང་སྟེ་སྒོ་བཅད་ནས་འདོད་པའི་རྣམ་པར་རྟོག་པ་དག་ལ་རྣམ་པར་རྟོག་པར་བྱེད་ཅིང་གནོད་སེམས་ཀྱི་རྣམ་པར་རྟོག་པ་དང་ཞེས་སོགས་དང༌། དེ་དག་འདི་སྙམ་དུ་ཡང་སེམས་ཏེ་བདག་ཅག་ནི་དེ་བཞིན་གཤེགས་པས་མི་མཁྱེན་མི་རིག་རྣམ་པར་མི་རྟོག་གོ་སྙམ་དུ་ཡང་སེམས་སོ་ཞེས་༌སོགས་དང༌། འོད་སྲུང་དེ་བཞིན་གཤེགས་པ་ལ་ནི་མི་མཁྱེན་པའམ་མི་གཟིགས་པའམ་ཐུགས་སུ་མ་ཆུད་པའམ་མངོན་སུམ་དུ་མ་མཛད་པ་ཅིའང་མི་མངའ་སྟེ་ཞེས་སོགས་དང༌། དེ་བཞིན་གཤེགས་པས་ཀྱང་བདག་གི་སེམས་ཐུགས་ཀྱིས་མཁྱེན་ལ། གང་དག་ཕྱོགས་བཅུ་མཐའ་ཡས་མུ་མེད་པའི་འཇིག་རྟེན་གྱི་ཁམས་ན་བཞུགས་ཏེ་འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་གིས་ཀྱང་བདག་གི་སེམས་ཐུགས་ཀྱིས་མཁྱེན་པས་ན་བདག་གིས་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་ནས་དགེ་སྦྱོང་གི་ཆོམ་རྐུན་མི་བྱའོ་ཞེས་བསླབ་པར་བྱའོ་ཞེས་གསུངས་ལ།སྐྱེས་རབས་ལས་ཀྱང་། མ་མཐོང་བཞིན་དུ་སྡིག་པ་བྱས་ན་ཡང་། །དུག་ཟོས་བཞིན་དུ་བདེ་བར་ག་ལ་འགྱུར། །ལྷ་དང་རྣལ་འབྱོར་ཅན་གྱི་མི་དག་གིས། །རྣམ་དག་མིག་གིས་མི་མཐོང་མི་སྲིད་།དོ། །ཞེས་གསུངས། 
 
 བཤད་མ་ཐག་པ་ལྟར་བསམ་ནས་གནས་པ་དེ་ལ་དྲན་པ་ཙམ་སྐྱེ་བར་མ་ཟད་དེ་ལྟ་བུའི་སྒོམ་ཚུལ་དེ་ཉམས་ལེན་གྱི་གནད་ཟབ་མོ་ཡིན་ཕྱིར་ད་དུང་དེས་ནི་སངས་རྒྱས་ཀྱི་ཡོན་ཏན་རྗེས་སུ་དྲན་པ་ཞེས་བྱ་བ་ཕན་ཡོན་བསམ་གྱིས་མི་ཁྱབ་པ་དང་ལྡན་པའི་དྲན་པ་ཁྱད་པར་ཅན་དེའང་གང་ཟག་དེ་ལ་ལན་ཅིག་ཙམ་མ་ཡིན་པར་ཡང་དང་ཡང་དུ་འབད་མེད་དུ་འབྱུང་བར་འགྱུར་ལ། འང་ཞེས་པའི་སྒྲས་ཆོས་དང་དགེ་འདུན་གྱི་ཡོན་ཏན་རྗེས་སུ་དྲན་པའི་དྲན་པ་འབྱུང་བའང་སྡུད་དོ།།འདིར། འཇིགས་པས་སྐལ་ལྡན་གུས་བྱེད་དང་། ངོ་ཚ་དང་གུས་དང་འཇིགས་ལྡན་སོགས་ཀྱིས་ངོ་ཚ་ཁྲེལ་ཡོད་གུས་པ་རྣམས་ལ་བརྟེན་ནས་དྲན་པ་སྐྱེ་བར་བསྟན་ལ། དེ་བཞིན་དུ་གུས་པ་ལ་བརྟེན་ནས་དྲན་པ་སྐྱེ་བའི་ཚུལ། བསླབ་བཏུས་ལས་ཀྱང༌། དེ་ལ་དྲན་པ་བཅུ་གཉིས་པོ་འདི་དག་ནི་འབྲས་བུ་མེད་པའི་སྤྱོད་པ་སྤངས་པའི་ཕྱིར་ཏེ་དེ་བཞིན་གཤེགས་པའི་བཀའ་ལས་མི་འདའ་བར་སྲུང་ཞིང་རྣམ་པར་སྨིན་པ་ལ་གྲུབ་པར་བྱ་བའི་དྲན་པ་དང་ཞེས་སོགས་ཀྱིས་སངས་རྒྱས་ཀྱི་བཀའ་སོགས་ལ་གུས་པའི་གུས་པ་དྲག་པོ་ལས་དྲན་པ་སྐྱེ་བར་གསུངས་ཏེ་འོག་ཏུའང་མདོ་ཙམ་འཆད་དོ། །དེས་ན་གོང་བཤད་ལྟར་གྱི་ཕྱི་ནང་གི་རྐྱེན་ལ་བརྟེན་ནས་དྲན་པ་སྐྱེ་བར་བསྟན་པའང་རྐྱེན་དེ་དག་ལ་བརྟེན་ནས་གུས་པ་དང་ངོ་ཚ་སོགས་སྐྱེ་བ་དང་དེ་དག་ལས་དྲན་པ་སྐྱེ་བའི་རྒྱུ་མཚན་གྱིས་དེ་སྐད་གསུངས་པ་ཡིན་པས་ན་དེ་དག་ཀྱང་དྲན་པ་སྐྱེ་བའི་རྒྱུའོ་ཞེས་ཤེས་པར་བྱ་ལ། འགའ་ཞིག་ཏུ། སོང་ནའང་ངན་འགྲོའི་སོགས་ཀྱིས་ངན་སོང་གི་སྡུག་བསྔལ་བསམ་པ་ལས་ཀྱང་དྲན་པ་སྐྱེ་བར་བསྟན་པ་ཡིན་ཞེས་བཤད་དོ།།
 
 དེ་ལྟའི་དྲན་པ་ལས་ཤེས་བཞིན་སྐྱེ་བ་ནི། གང་གི་ཚེ་དགེ་བའི་དམིགས་རྣམ་མི་བརྗེད་པའི་དྲན་པ་ཡིད་ཀྱི་ཁྱིམ་གྱི་སྒོ་ནས་ཤེས་བཞིན་མ་ཡིན་པ་ལ་སོགས་པའི་ཉོན་མོངས་པའི་ཆོམ་རྐུན་གྱི་ཚོགས་བསྲུང་བའི་དོན་དུ་སྒོ་སྲུང་ལྟར་ཉེ་བར་གནས་པར་གྱུར་པ་དེའི་ཚེ་སྒོ་གསུམ་གྱི་གནས་སྐབས་ལ་ཇི་ལྟར་གྱུར་པ་རྟོག་ཅིང་ཇི་བཞིན་དུ་ཤེས་པའི་ཤེས་བཞིན་ལ་ཡང་འབད་མེད་དུ་འོང་བར་འགྱུར་ཞིང་དེ་ལན་རེ་ཙམ་ཉམས་ནས་གཞན་དུ་སོང་བ་དང་སྔར་མེད་པའི་གསར་པ་དག་ཀྱང་དྲན་པའི་སྟོབས་ཀྱི་ཕྱིར་འོང་བར་འགྱུར་ལ་འོང་ནས་ཀྱང་མི་ཉམས་པར་བརྟན་པར་གནས་པར་འགྱུར་རོ། །འདིས་དྲན་པ་ལ་བརྟེན་ནས་ཤེས་བཞིན་སྐྱེ་བ་དང་གནས་པ་བསྟན་ལ། རེས་འགའ་ཤེས་བཞིན་གྱི་བྱ་ར་བས་བརྟག་ཅིང་དཔྱད་ནས་དྲན་པ་ཉེ་བར་བསྟེན་པའང་ཡོད་པས་དེ་གཉིས་ཕན་ཚུན་གཅིག་གིས་གཅིག་སྐྱེད་པས་ན་གཅིག་གྲོགས་སུ་གཅིག་འགྲོ་བ་དང་དེ་བཞིན་དུ་དེ་གཉིས་ཕན་ཚུན་གཅིག་ཉམས་པས་གཅིག་ཉམས་པར་འགྱུར་བའང་ཡིན་ནོ། །སྒྲུབ་པ་ཉམས་ལེན་གྱི་གནད་ལ་མཁས་མི་མཁས་ཀྱི་ཁྱད་པར་ཡང་དྲན་ཤེས་ཀྱི་རྒྱུན་སྐྱོང་ཚུལ་མཁས་མི་མཁས་ཁོ་ན་ལ་རག་ལས་པ་དང་ཐེག་ཆེན་མདོ་སྔགས་གཉིས་སུ་གཏོགས་པའི་ས་ལམ་གྱི་ཡོན་ཏན་ཐམས་ཅད་སྐྱེ་བ་དང་གོང་འཕེལ་དུ་འགྱུར་བ་སོགས་ཀྱི་གནད་ཀྱང་དྲན་ཤེས་བསྟེན་ཚུལ་ཁོ་ན་ལ་ཐུག་པར་སྐྱེས་བུ་དམ་པ་ཆོས་ཀྱི་སྤྱན་ལྡན་ཉམས་ལེན་གྱི་གནད་ལ་མཁས་པ་དག་ཡང་ཡང་གསུང་ངོ༌།།དེ་དག་ནི་སེམས་སྲུང་བའི་ཐབས་བླ་ན་མེད་པ་དྲན་ཤེས་བསྲུང་བའི་ཚུལ་ལོ།།
 
 གསུམདྲན་ཤེས་ལྡན་པས་སེམས་སྦྱོང་གི་སྤྱོད་པ་ལ་སློབ་ཚུལ། གསུམ་པ་དྲན་ཤེས་ལྡན་པས་སེམས་སྦྱོང་གི་སྤྱོད་པ་ལ་སློབ་ཚུལ་ལ་གསུམ། ཉེས་སྤྱོད་སྡོམ་པའི་ཚུལ་ཁྲིམས་ལ་སློབ་ཚུལ། དགེ་བ་ཆོས་སྡུད་ཀྱི་ཚུལ་ཁྲིམས་ལ་སློབ་ཚུལ། སེམས་ཅན་དོན་བྱེད་ཀྱི་ཚུལ་ཁྲིམས་ལ་སློབ་ཚུལ་ལོ།།དང་པོ་ལ་གཉིས། སྒོ་གསུམ་གྱི་སྤྱོད་པ་དག་པར་བྱ་བ། བསླབ་པའམ་སྤྱོད་པ་ཉམས་པ་བསྲུང་བའོ།།དང་པོ་ནི། རེ་ཞིག་དང་པོ་སོགས་ཏེ། དེ་ལ། བྱ་བ་གང་བྱེད་ཀྱི་སྔོན་དུ་ཀུན་སློང་ལ་བརྟགས་པ་ནི། རེ་ཞིག་འགྲོ་འཆག་སོགས་ཀྱི་བྱ་བ་གང་ལ་འཇུག་ཀྱང་དྲན་ཤེས་བསྟེན་ཏེ་དང་པོར་དེ་ལ་མ་ཞུགས་པའི་སྔ་རོལ་ནས་རང་གི་སེམས་ཀྱི་ཀུན་སློང་ལ་ཤེས་བཞིན་གྱིས་ལེགས་པར་བརྟགས་ནས་འདི་འདྲའི་སེམས་འདི་ནི་སྐྱོན་དང་བཅས་པའོ་འདི་ནི་སྐྱོན་མེད་པའོ་ཞེས་ཤེས་པར་བྱས་ནས་བྱ་བ་དེ་དང་དེ་ལ་འཇུག་ལྡོག་བྱ་དགོས་པ་ལས། ཀུན་སློང་ཆགས་སྡང་ལྟ་བུའི་ཉོན་མོངས་པ་ཅན་གྱི་སེམས་སུ་འདུག་ན་ཉོན་མོངས་ཅན་གྱི་སེམས་འདི་ནི་མི་འདོད་པའི་གནོད་པ་དང་སྡུག་བསྔལ་སྐྱེད་པའི་སྐྱོན་དང་བཅས་༌་པའོ་ཞེས་ཤེས་པར་བྱས་ནས། དེ་ཚེ་བདག་གིས་ཀུན་སློང་དེས་བསླངས་པའི་སྒོ་ནས་བྱ་བ་གང་ལའང་མི་འཇུག་པར་ཤིང་སྡོང་བོ་ཆེན་པོ་རླུང་གིས་སྒུལ་ཞིང་བསྐྱོད་པར་མི་ནུས་པ་བཞིན་དུ་སེམས་ཉོན་མོངས་པ་པ་དེ་དང་དེའི་དབང་དུ་མི་འཆོར་ཞིང་མི་གཡོ་བར་གཉེན་པོའི་རང་ཚུགས་བཟུང་བའམ་ཟུངས་ཐུབ་པར་ནི་བྱས་ཏེ་གནས་པར་བྱའོ་ཞེས་པའོ། །ཡང་ན་རྒྱ་དཔེ་དང་རྒྱ་འགྲེལ་དག་ཏུ། ཤིང་བཞིན་དབང་པོ་བྲལ་བ་ཉིད། ཅེས་ཤིང་དབང་པོ་དང་བྲལ་བས་ཆགས་སྣང་སོགས་སྐྱེ་བའི་ཡུལ་ལ་མི་འཇུག་པ་བཞིན་དུ་དབང་པོ་རྣམས་ཀྱི་སྒོ་བསྣམས་ཏེ་ཟུངས་ཐུབ་པར་ནི་གནས་པར་བྱ་ཞེས་པའོ།།འགྲེལ་བ་ཕལ་ཆེར་དུ་འདི་ནས་ཤེས་བཞིན་སྲུང་བ་ཞེས་འཆད་ཀྱང་གཙོ་བོ་ནི་དྲན་ཤེས་དང་ལྡན་ཁ་འི་སྒོ་ནས་དོན་དང་འབྲས་བུ་མེད་པའི་སྤྱོད་པ་སྤོང་ཚུལ་སྟོན་པ་སྟེ། བསླབ་བཏུས་སུ་དེ་སྤོང་བ་དྲན་པ་བཅུ་གཉིས་ཀྱིས་འགྲུབ་པར་བཤད་ལ། འགྲེལ་ཆེན་དུའང་འདི་འབྲས་བུ་མེད་པའི་སྤྱོད་པ་སྤོང་ཚུལ་དུ་བཤད་པ་ལྟར་རེ་ཞིག་དང་པོར་སོགས་སྔ་མ་འདི་དག་ཕལ་ཆེར་གྱིས་གཙོ་བོར་དྲན་པ་ལ་བརྟེན་ནས་༌་དགོས་མེད་ཀྱི་སྤྱོད་པ་སྤངས་ནས་བསླབ་པར་འོས་པའི་གནས་རྣམས་ལ་འཇུག་ཚུལ་སྟོན་ལ། ལུས་ཀྱིས་འདི་ལྟར་གནས་བྱ་ཞེས་སོགས་ཀྱིས་གཙོ་བོར་ཤེས་བཞིན་གྱིས་སྒོ་གསུམ་གྱི་གནས་སྐབས་ལ་བརྟགས་ནས་སྤྱོད་པ་ལ་འཇུག་ཚུལ་སྟོན་པ་ཡིན་པར་གསུངས་སོ།།་
 
 བལྟ་བ་སོགས་ལུས་ངག་གི་སྤྱོད་པ་ཇི་ལྟར་བྱ་བ་ནི། དགོས་པའི་དོན་ནམ་འབྲས་བུ་མེད་པར་ཡུལ་དང་ཕྱོགས་རྣམས་སུ་མིག་གི་དབང་པོའི་སྒོ་ནས་སེམས་རྣམ་པར་གཡེང་བར་བྱས་ནས་ལྟ་བ་ནི་དུས་ནམ་གྱི་ཚེ་ཡང་བདག་གིས་མི་བྱ་སྟེ་བྱས་ན་ཡུལ་ཡིད་དུ་འོང་མི་འོང་སྣ་ཚོགས་མཐོང་བ་ལ་བརྟེན་ནས་ཆགས་སྡང་སོགས་ཉོན་མོངས་སྐྱེས་ནས་སེམས་རྣམ་པར་ཉམས་པར་འགྱུར་བས་སོ། །དེས་ན་དགེ་བའི་དམིགས་པ་སོགས་འབྲས་བུ་དང་བཅས་པའི་དོན་ལ་ངེས་པར་སེམས་པའམ་བླང་དོར་གྱི་གནས་ལ་ཚུལ་བཞིན་དུ་ངེས་པར་སེམས་པས་དང་པོ་ལྟ་བར་རྩོམ་པ་ན་དུས་རྟག་ཏུ་ནི་མིག་ནི་ཕྱེ་བཙུམ་རན་པར་བྱས་༌་ནས་སྣ་རྩེར་ཕབ་པའམ་གཉའ་ཤིང་གང་ཙམ་དུ་ཕབ་སྟེ་བསམ་གཏན་གྱི་ལྟ་བས་བལྟ་བར་བྱའོ། །འདིས་ནི་འབྲས་བུ་མེད་པའི་གཡེང་བས་བལྟ་བས་བཀག་པ་ཡིན་གྱི་འབྲས་བུ་དང་བཅས་པའི་ལྟ་བ་སོགས་འགོག་པ་མིན་ནོ། །སྡུད་པ་ལས། འགྲོ་འཆག་ཉལ་དང་འདུག་པར་ཤེས་བཞིན་རབ་ཏུ་ལྡན། །གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། །ཅེས་སོ། །
 
 དུབ་པ་དང་གཞན་མཐོང་བ་སོགས་ཀྱི་ཚེ་ཇི་ལྟར་བྱ་བ་ནི། དེ་ལྟར་མིག་ལ་ཕབ་ནས་ལྟ་བ་དེ་ཁོ་ན་བྱ་བ་ལ་ལས་དང་པོ་བས་གོམས་པར་བྱ་མི་ནུས་པར་དེ་ལྟར་བྱས་པ་དེས་མིག་དང་སེམས་ཧ་ཅང་དུབ་པ་དང་སྐྱོ་བར་གྱུར་ན་སྐྱོ་དུབ་ཏུ་གྱུར་པ་དེ་ངལ་གསོ་བའམ་ཁམས་གསོ་བའི་ཆེད་དུ་ནི་སྐབས་རེས་འགའ་དྲན་ཤེས་དང་ལྡན་པས་མིག་བཏེག་སྟེ་གར་འདོད་ཀྱི་ཕྱོགས་སུའང་བལྟ་བར་བྱ་ཞིང་། དེ་ལྟར་བལྟས་པའི་ཚེ་གལ་ཏེ་སྐྱེས་བུ་འགའ་ཞིག་ཚུར་འོང་བ་མིག་གི་ལམ་དུ་སྣང་བར་གྱུར་པ་ན་དགའ་ཞིང་འཛུམ་པའི་མིག་གིས་བལྟས་ནས་ཁྱོད་འོངས་པ་ལེགས་སོ་འོངས་པ་ལེགས་སོ་ཞེས་ཕ་རོལ་པོའི་སྙིང་ལ་འབབ་པའི་གཏམ་སྙན་པོ་བརྗོད་དེ་ཕེབས་པར་སྨྲ་བའི་ཚིག་གིས་བསུ་བར་བྱའོ། །འདི་དག་གི་ཀུན་སྤྱོད་དེ་ངག་གི་སྤྱོད་པ་གཞན་མཚོན་བྱེད་ཙམ་མོ། །རྒྱ་དཔེ་དང་རྒྱ་འགྲེལ་དག་ཏུ། གྲིབ་མ་ཙམ་ཞིག་མཐོང་ན་ཡང་། །ལེགས་འོངས་དོན་དུ་རྣམ་པར་བལྟ།།ཞེས་ཡོད་པ་ནི། གཞན་འོངས་པའི་གྲིབ་མའམ་མཚན་མའམ་ཞད་བག་ཙམ་མཐོང་མ་ཐག་ཏུ་ལེགས་པར་འོངས་སམ་ཞེས་ཕེབས་པར་སྨྲ་བའི་དོན་དུ་བལྟ་བར་བྱ་ཞེས་པའི་དོན་ཡིན་བར་བཤད་དོ། །དེ་ནི་གཞན་མ་དད་པས་སྡིག་པ་གསོག་པ་སྤོང་བའི་ཆེད་དེ། ཇི་སྐད་དུ། བྱང་ཆུབ་སེམས་དཔའ་སེམས་ཅན་གྱི་དོན་བྱ་བའི་ཐོག་མར་འགྲོ་བ་ནི་ཚིག་སྙན་པ་ཡིན་པའི་ཕྱིར་རོ། །ཞེས་གསུངས་པ་ལྟར་རོ། ། 
 
 གཞན་ཡང་ཉམ་ང་བའི་ལམ་དང་གྲོང་སོགས་སུ་འཇུག་པའི་ཚེ་གཅན་གཟན་དང་ཆོམ་རྐུན་སོགས་ཀྱི་འཇིགས་པ་ཡོད་མེད་བརྟག་དགོས་པ་ལྟ་བུའི་ཕྱིར་དུ་ཡང་དང་ཡང་དུ་ཕྱོགས་བཞི་ཀར་བལྟ་བའམ་གང་དུ་བལྟ་དགོས་པའི་ཕྱོགས་དེ་དང་དེར་བལྟ་བར་བྱ་སྟེ་རང་གི་ལུས་སྲུང་བ་སོགས་ཀྱི་ཆེད་དུའོ།།ཕྱོགས་བཞིར་བལྟ་བའི་ཚེ་འགྲོ་བཞིན་དུ་བལྟས་ན་རང་གི་སེམས་རྒོད་པར་འགྱུར་བ་དང་གཞན་མ་དད་པར་འགྱུར་བས་ཉེས་པ་དེ་དག་སྤོང་བའི་ཕྱིར་དང་ཁྱད་པར་རྒྱབ་ཕྱོགས་སུ་བལྟ་དགོས་པ་ལྟ་བུ་བྱུང་ན་འགྲོ་བཞིན་དུ་བལྟ་བ་མི་བདེ་བས་དེ་དག་གི་ཕྱིར་བསྡད་ནས་ངལ་བསོ་སྟེ་གར་བལྟ་དགོས་པའི་ཕྱོགས་སུ་བལྟ་བའམ་ཁ་ནི་ཕྱིར་བལྟས་ཏེ་རྒྱབ་ཀྱི་ཕྱོགས་སུ་བལྟ་བར་བྱ་ཞེས་སམ། ཡང་ན་ཡང་དང་ཡང་དུ་ཕྱོགས་བཞིར་བལྟ་ལ་ཁྱད་པར་ངལ་བསོ་བའི་ཚེ་ཁ་ནི་ཕྱིར་བལྟས་ནས་རྒྱབ་ཀྱི་ཕྱོགས་སུ་ཚུར་འོང་མཁན་སོགས་ཡོད་མེད་བལྟ་བར་བྱ་ཞེས་པའོ། །ཡང་ངལ་སོས་ནས་འགྲོ་རན་པའི་ཚེ་ཁ་ཕྱིར་བལྟས་ནས་ངོལ་བསོའི་ས་དེར་ཡོ་བྱད་ལྟ་བུ་ལུས་པ་ཡོད་མེད་བལྟ་ཞེས་པའང་སྣང་ངོ༌། 
 
 །སྤྱིར་གང་དུ་འགྲོ་བའི་ཚེ་ཡང་མདུན་དང་རྒྱབ་དག་ཏུ་གཡང་ས་དང་ཆོམ་རྐུན་དང་གཅན་གཟན་དང་དུག་སྦྲུལ་སོགས་ཀྱི་འཇིགས་པ་ཡོད་མེད་ལེགས་པར་བརྟགས་པར་བྱས་ནས་མདུན་ཕྱོགས་སུ་འཇིགས་པ་མེད་ན་འགྲོ་བར་བྱ་ལ་ཡོད་ཚེ་འཇིགས་པ་དེ་ལས་བཟུར་ནས་འགྲོ་བའམ་ཡང་ན་དེ་ཕྱོགས་སུ་མི་འགྲོ་བར་ཕྱིར་ལོག་ནས་འོང་བར་བྱ་བ་སྟེ༑དེ་ལྟར་བལྟ་བ་དང་འགྲོ་བའི་སྤྱོད་པ་དང་འབྲེལ་བའི་བསླབ་བྱ་འདིས་མཚོན་ནས་སྤྱོད་ལམ་རྣམ་བཞིའི་གནས་སྐབས་ཐམས་ཅད་དུ་དྲན་ཤེས་ཀྱིས་ཟིན་པའི་སྒོ་ནས་རང་གཞན་ལ་ཕན་པའི་དགོས་པ་ཡོད་མེད་ཤེས་པར་བྱས་ནས་དགོས་པའི་དོན་དང་འབྲས་བུ་ཡོད་པ་རྣམས་ལ་སྤྱད་པར་བྱའོ།།
 
 ལུས་ཀྱི་ཀུན་སྤྱོད་ལ་བརྟག་པ་ནི། འགྲོ་འཆག་ཉལ་འདུག་བཞི་ཀའི་སྐབས་སུ་ལུས་ཀྱིས་འདི་ལྟར་གནས་པར་བྱའོ་ཞེས་སམ་སྤྱད་པར་བྱའོ་ཞེས་བློའི་འཕེན་པ་སྔོན་དུ་བཏང་ནས་དེ་ནས་ཀློག་སྤོང་སོགས་ཀྱི་དགེ་བ་དང་འབྲེལ་བའི་བྱབ་གང་ཡིན་པ་དེ་དང་དེ་བསྡོང་ནས་ཞེས་ཏེ་ཉེར་བསྡོགས་བྱ་བའམ་མགོ་བརྩམས་ནས་ཞེས་པའམ། ཡང་དཔེ་འགའ་ཞིག་ཏུ་བྱ་བ་རྟོགས་ནས་ཞེས་སྣང་སྟེ་དེའི་དོན་ནི་བྱ་བའི་དོན་གང་ཡིན་དེ་རྟོགས་ཤིང་ངེས་པར་བྱས་ནས་ཞེས་པ་ཡིན་ལ། གང་ལྟར་ཡང་དེ་ནས་ནི་སྐབས་སྐབས་སུའོམ་བར་བར་དུ་ལུས་འདི་སྔར་བསམ་པ་བཞིན་གྱི་འགྲོ་བ་དང་འདུག་པ་སོགས་ཀྱི་སྤྱོད་ལམ་དེ་ཉིད་ལ་གནས་མི་གནས་དང་དགེ་མི་དགེ་གང་ལ་འཇུག་སོགས་ཀྱི་སྤྱོད་ལམ་ཇི་ལྟ་བུར་གནས་པ་ཡིན་ཞེས་ཤེས་བཞིན་གྱི་བྱ་ར་བས་བལྟ་བར་བྱ་ཞིང་སྔར་གྱི་ཀུན་སྤྱོད་དེ་ཉིད་ལས་གཞན་དུ་སོང་ན་ཡང་སྔར་བཞིན་དུ་གནས་པ་ལ་སྦྱར་བ་སོགས་མདོར་ན་ཉེས་མེད་དགེ་བའི་ཀུན་སྤྱོད་ཀྱིས་གནས་པ་ལ་བརྩོན་པར་བྱའོ། ། དེ་བཞིན་དུ། ལུས་ཀྱིས་འདི་ལྟར་འགྲོ་བྱ་དང་འཆགས་བྱ་སོགས་སྦྱར་ནས་ཤེས་པར་བྱ་དགོས་ཏེ་འདིས་དངོས་སུ་གནས་པའམ་འདུག་པའི་ཀུན་སྤྱོད་བསྟན་ནས་འགྲོ་འཆགས་སོགས་ཀྱི་སྤྱོད་པའང་ཤུགས་ལ་བསྟན་པས་སོ་ཞེས་འཆད་པའམ། ཡང་ན་འདི་འདུག་པའི་སྤྱོད་ལམ་ཁོ་ན་ལ་སྦྱར་ནས་འཆད་པ་ལྟར་བྱ་སྟེ་རྩ་ཚིག་གིས་དངོས་ཟིན་ལ་བརྟགས་ནའང་དེ་ལྟར་འབྲེལ་ཆགས་པའི་ཕྱིར་དང་འགྲོ་བའི་ཀུན་སྤྱོད་ཀྱང་གོང་དུ་བསྟན་ཟིན་པས་སོ། །རྣམ་བཤད་དུ། ལུས་ཀྱིས་འདི་ལྟར་སོགས་ཀྱིས་ངག་དང་ཡིད་ཀྱི་ཀུན་སྤྱོད་ཀྱང་མཚོན་པས། ངག་གིས་འདི་ལྟར་སྨྲ་བྱ་ཞེས། །བྱ་བ་བསྔོགས་ནས་སོགས་དང༌། ཡིད་ཀྱིས་འདི་དག་བསམ་བྱ་ཞེས། །བྱ་བ་བསྔོགས་ནས་ཞེས་འཆད་པར་མཛད་དོ།།
 
 སེམས་ཀྱི་ཀུན་སྤྱོད་ལ་བརྟག་པ་ལ། སེམས་དགེ་བའི་དམིགས་པ་ལ་གདགས་པ་ནི། རང་གི་སེམས་ཆགས་སྡང་སོགས་ཀྱི་ཉོན་མོངས་པའི་གཞན་དབང་དུ་ཤོར་ནས་མྱོས་ཤིང་མ་དུལ་བ་གླང་ཆེན་མ་དུལ་ཞིང་མྱོས་པ་དང་འདྲ་བ་འདི་ནི་ཁས་བླངས་པའི་བསླབ་པ་སོགས་རང་གཞན་ལ་ཕན་པའི་ཐབས་སུ་གྱུར་པའི་དམ་པའི་ཆོས་དགེ་བ་ལ་རྩེ་གཅིག་ཏུ་ཉེ་བར་སེམས་པའི་ཀ་ཆེན་བརྟན་པོ་ལ་ཇི་ལྟར་བརྟགས་པ་དེ་ཉིད་ཕྱིན་ཅི་ལོག་པའི་ལམ་གཞན་དུ་མི་འཆོར་བར་དེ་ལྟར་འབད་པ་ཀུན་གྱིས་བརྟག་ཅིང་དཔྱད་ནས་དྲན་པས་བརྟན་པོར་བཟུང་བར་བྱས་ནས་རང་གི་སེམས་རང་གིས་དབང་དུ་བྱའོ།
 
 །བཏགས་པ་ལྟར་རྩེ་གཅིག་ཏུ་གནས་མི་གནས་བརྟག་པ་ནི། དགེ་བའི་དམིགས་པ་ལ་བརྟགས་ནས་ཀྱང་དེ་ལས་གཞན་དུ་འཆོར་མི་འཆོར་ཡང་དང་ཡང་དུ་བརྟག་དགོས་པས་འདི་ལྟར་བརྟག་པར་བྱ་སྟེ།བདག་གི་སྤྱོད་ལམ་རྣམ་བཞིའི་སྐབས་ཀུན་ཏུ་ཅི་ནས་ཀྱང་དགེ་བའི་དམིགས་རྣམ་ལ་དེ་ལྟར་བཏགས་པ་དེ་ལས་གཞན་དུ་མ་ཡེངས་པའི་རྩེ་གཅིག་པའི་ཏིང་ངེ་འཛིན་ལ་བརྩོན་པ་དེ་ནི་སྐད་ཅིག་གཅིག་ཀྱང་དགེ་སེམས་དེ་ལས་གཞན་དུ་རྣམ་པར་གཡེང་ནས་ལོག་པའི་ཡུལ་གྱི་དབང་དུ་མི་འཆོར་བར་བྱས་ཏེ་དུས་དང་དུས་སུ་བདག་གི་ཡིད་འདི་དགེ་མི་དགེ་སོགས་གར་སྤྱོད་པར་བྱེད་ཅེས་ཤེས་བཞིན་གྱི་བྱ་ར་བས་དེ་ལྟར་རང་གི་ཡིད་ལ་ཡང་དང་ཡང་དུ་སོ་སོར་བརྟགས་ནས་གཞན་དུ་སོང་ན་དེ་ལས་བཟློག་ནས་སྔར་གྱི་དགེ་བའི་དམིགས་རྣམ་དེ་ཉིད་ཀྱི་སྟེང་དུ་བཞག་ནས་སེམས་དབང་དུ་བྱ་ལ་སྔར་བཞིན་དུ་རང་གི་ངང་གིས་འཇུག་ན་བཏང་སྙོམས་སུ་བཞག་པར་བྱའོ། །
 
 བདག་གི་ཡིད་འདི་གར་སྤྱོད་ཅེས་བརྟགས་པ་ན་དགེ་བར་འདུག་ན་གོང་༩ཕེལ་དུ་གཏོང་བ་དང་ལུང་མ་བསྟན་དུ་འདུག་ན་དགེ་བར་སྒྱུར་བ་དང་མི་དགེ་བར་འདུག་ན་དེ་བཟློག་པ་སྟེ་དེ་ལྟ་བུའི་ཐབས་ལ་མཁས་པར་བྱ་དགོས་ཞེས་དགེ་ལྷ་གསུང་ངོ༌། །དེ་ལྟར་སེམས་དགེ་བའི་དམིགས་པ་ལ་འདོགས་པ་དང་བཏགས་པ་ལྟར་གནས་མི་གནས་བརྟགས་ནས་སེམས་དབང་དུ་བྱས་ནས་འདུལ་བ་ནི་གླང་པོ་ཆེ་འདུལ་བའི་དཔེས་བསྟན་ལ། དེའང་ཇི་ལྟར་གླང་པོ་ཆེ་མི་བསྲུན་པ་དེ་ཀ་བའམ་སྡོང་པོ་རབ་ཏུ་བརྟན་པོ་ལ་ཞགས་ཐག་ཤིན་ཏུ་སྲ་བས་བཏགས་ཏེ་མི་འཆོར་བར་བྱས་ནས་གླང་རྫིས་ཇི་ལྟར་བསླབས་པ་ལྟར་བྱེད་ན་ལེགས་མི་བྱེད་ན་ལྕགས་ཀྱུ་རྣོན་པོས་ཡང་ཡང་བཏབ་ནས་ཚར་བཅད་དེ་དབང་དུ་བྱས་ནས་འདུལ་བ་ལྟར། རང་གི་སེམས་གླང་ཆེན་མ་དུལ་བ་དང་འདྲ་བ་འདི་ཡང་དགེ་བའི་དམིགས་པའི་ཀ་བ་བརྟན་པོ་ལ་དྲན་པའི་ཐག་པས་བཏགས་ནས་ཕྱིན་ཅི་ལོག་གི་ཡུལ་སྟེང་དུ་མི་འཆོར་བར་བྱས་ནས་དབང་དུ་བྱ་ལ་གལ་ཏེ་བཏགས་པ་ལྟར་སྡོད་དུ་མི་བཏུབ་པར་ལོག་པའི་ཡུལ་ལ་འཇུག་པར་སྣང་ན་ཤེས་བཞིན་གྱི་ལྕགས་ཀྱུས་བཏབ་ནས་ཁད་ཀྱི་ཁད་ཀྱིས་ཚར་བཅད་དེ་དབང་དུ་བྱས་ནས་དགེ་བའི་དམིགས་པ་དེ་ལམ་གཞན་དུ་མི་འཆོར་བར་བྱས་ཏེ་དེར་འདོགས་པ་ལ་བསླབ་པར་བྱས་ནས་གདུལ་དགོས་པར་གསུངས་ཏེ། དབུ་མ་སྙིང་པོ་ལས། སེམས་ཀྱི་གླང་པོ་ལོག་འགྲོ་བ། །དམིགས་པའི་ཀ་བ་བརྟན་པོ་ལ། །དྲན་པའི་ཐག་པས་ངེས་བཅིངས་ནས། །ཤེས་རབ་ལྕགས་ཀྱིས་རིམ་དབང་བྱ། །ཞེས་དང་། སྒོམ་རིམ་ལས་ཀྱང་། དྲན་པ་དང་ཤེས་བཞིན་གྱི་ཐག་པས་ཡིད་ཀྱི་གླང་པོ་ཆེ་དམིགས་པའི་སྡོང་པོ་དེ་ཉིད་ལ་གདགས་པར་བྱའོ། །ཞེས་སོ། །དེ་ལ་ཤེས་རབ་ལྕགས་ཀྱིས་ཞེས་ཤེས་བཞིན་ལྕགས་ཀྱུ་དང་འདྲ་བར་ཡང་གསུངས་ལ་ཤེས་བཞིན་གྱི་ཐག་པ་ཞེས་ཐག་པ་དང་འདྲ་བར་གསུངས་པ་ནི་མི་འགལ་ཏེ། སེམས་དམིགས་པ་རྒྱུན་ལྡན་དུ་འདོགས་བྱེད་དངོས་ནི་དྲན་པ་ཡིན་ལ་ཤེས་བཞིན་གྱིས་ཀྱང་སེམས་དམིགས་པ་ལས་གཞན་དུ་འཕྲོ་བ་སོགས་རིག་པར་བྱས་ནས་སྔར་གྱི་དམིགས་པ་ལ་འཇོག་པར་བྱེད་པས་ན་བརྒྱུད་ནས་སེམས་དམིགས་པ་ལ་གཏོད་བྱེད་ཡིན་པས་སོ། །དེ་ལྟར་མདོ་སྡེ་རྒྱན་གྱི་འབྲེལ་པར། དྲན་པ་དང་ཤེས་བཞིན་ནི་ཉེ་བར་གཏོད་པར་བྱེད་པ་སྟེ་གཅིག་གིས་སེམས་དམིགས་པ་ལས་མི་འཕྲོ་བར་བྱེད་པའི་ཕྱིར་དང་གཉིས་པས་སེམས་འཕྲོ་བ་རབ་ཏུ་ཤེས་པའི་ཕྱིར་རོ། །ཞེས་དྲན་ཤེས་གཉིས་ཀ་སེམས་དམིགས་པ་ལ་གཏོད་བྱེད་ཡིན་པར་གསུངས་སོ།།དེ་དག་གིས་དྲན་པ་དང་ཤེས་བཞིན་ལ་བརྟེན་ནས་སྒོ་གསུམ་ཀ་ནས་ཚུལ་ཁྲིམས་རྣམ་པར་དག་པར་བྱེད་པ་ནི་ཏིང་ངེ་འཛིན་སྒྲུབ་བྱེད་ཀྱི་ཐབས་དམ་པ་ཡིན་ནོ་ཞེས་བསྟན་ཏོ། །དེ་ནི་མདོ་ལས། དགེ་སློང་དག་འགྱོད་པ་མེད་པའི་ཚུལ་ཁྲིམས་ལ་བརྟེན་ནས་སེམས་ལས་སུ་རུང་བའི་ཏིང་ངེ་འཛིན་སྐྱེ་བར་འགྱུར་རོ། །ཞེས་གསུངས་པ་ལྟར་རོ། །དེ་བས་ན་ཏིང་ངེ་འཛིན་དོན་དུ་གཉེར་བ་དག་གིས་དྲན་ཤེས་ལ་བརྟེན་ནས་ཚུལ་ཁྲིམས་རྣམ་དག་སྒྲུབ་པའི་ཐབས་ལ་མཁས་པར་བྱ་དགོས་ལ། དེ་བཞིན་དུ་ཚུལ་ཁྲིམས་རྣམ་དག་དོན་དུ་གཉེར་བས་ཀྱང་ཏིང་ངེ་འཛིན་ལ་ནན་ཏན་བྱ་དགོས་པར་ཡང་གསུངས་ཏེ་༌ཅུང་ཟད་འོག་ཏུའང་འཆད་ལ་རྒྱས་པར་བསླབ་བཏུས་སོགས་ལས་ཤེས་པར་བྱའོ།།བཀག་པ་ལ་གནང་བའི་དུས་བསྟན་པ་ནི། སྤྱིར་ཏིང་འཛིན་སྒོམ་པ་སོགས་དགེ་བའི་ཀུན་སྤྱོད་ལས་ཅུང་ཟད་ཀྱང་མི་འདའ་བར་བརྩོན་དགོས་མོད་ཀྱང་ལས་དང་པོ་བ་ལྟ་བུ་དེ་ལྟར་རྒྱུན་པར་བརྩོན་མི་ནུས་པ་ལ་རེ་ཞིག་ཅི་བདེར་བྱ་བར་གནང་བའི་དམིགས་བསལ་ནི་འདི་ལྟར། མི་སོགས་ཀྱི་དགྲ་དང་དུག་སྦྲུལ་དང་མེ་ཆུ་སོགས་རང་གི་སྲོག་ལ་གནོད་པའི་འཇིགས་པ་དང་དུས་བཟང་སོགས་ལ་དཀོན་མཆོག་གི་མཆོད་པ་ལྷག་པར་བཟང་ཞིང་རྒྱ་ཆེ་བ་འབུལ་བ་ལ་སོགས་པའི་དགའ་སྟོན་དང༌། དེ་དག་ལས་ཆེས་ལྷག་པའི་གཞན་དོན་རྒྱ་ཆེན་པོ་བྱེད་པ་སོགས་དང་འབྲེལ་བར་གྱུར་པ་ན་ལུས་སེམས་ཤིན་ཏུ་བསྡོམས་པའི་སྤྱོད་ལམ་ཆེས་ཕྲ་བ་བྱ་དཀའ་བའི་རིགས་གལ་ཏེ་རང་གིས་བྱ་མི་ནུས་པ་བྱུང་ན་རེ་ཞིག་དེ་དག་དང་རྗེས་སུ་མཐུན་པའི་སྤྱོད་ལམ་བག་ཡངས་སུ་ཅི་བདེར་བྱ་བའི་སྒོ་ནས་འཇུག་པར་བྱ་བ་གནང་བས་དེ་ལྟར་བྱས་པ་ལས་ལྟུང་བ་མི་འབྱུང་ཞིང་དེ་ནས་སླར་ཡང་སྔར་བཞིན་ལུས་སེམས་སྡོམ་པའི་ཀུན་སྤྱོད་ལ་གནས་པར་བྱ་སྟེ། དེ་ཡང་འདི་ལྟར་སྤྱིར་སྦྱིན་པ་ལས་ཚུལ་ཁྲིམས་བརྒྱ་འགྱུར་གྱི་ལྷག་པས་ཚུལ་ཁྲིམས་བཏང་སྙོམས་སུ་བྱ་མི་རིགས་ཀྱང་ལས་དང་པོ་བས་ཐོག་མར་གཉིས་ཀ་དུས་གཅིག་ཏུ་སྒྲུབ་མི་ནུས་ཤིང་སྦྱིན་པ་ལ་གཙོ་བོར་སློབ་པའི་དུས་དག་ཏུ་རེ་ཞིག་དེ་ཉིད་ལ་གོམས་པར་མ་བསླབ་ཀྱི་བར་དུ་ཚུལ་ཁྲིམས་ཕྲ་མོ་རེ་ཞིག་སྒྲུབ་མི་ནུས་པ་རྣམས་བཏང་སྙོམས་སུ་བཞག་པར་གསུངས་ཏེ། བློ་གྲོས་མི་ཟད་པའི་མདོ་ལས། སྦྱིན་པའི་དུས་སུ་ཚུལ་ཁྲིམས་ཉེ་བར་བསྡུས་ཏེ་བཏང་སྙོམས་སུ་བྱའོ་ཞེས་སོགས་ཀྱིས་ཐོག་མར་སྦྱིན་པ་ལ་གཙོ་༌བོར་སློབ་པའི་སྐབས་སུ་ཚུལ་ཁྲིམས་སོགས་ལ་སློབ་མ་ནུས་ཀྱང་ལྷུང་བ་མེད་པར་བསྟན་པས་སོ། །དེ་ཡང་དཔེར་ན་གསད་བྱའི་སེམས་ཅན་ལ་མི་འཇིགས་པ་སྦྱིན་པའི་ཕྱིར་དུ་དེ་མཐོང་བཞིན་དུ་མ་མཐོང་ཞེས་བརྫུན་དུ་སྨྲ་བ་ལྟ་བུ་ཡིན་པར་རྣམ་བཤད་ལས་སོ་ཞེས་རྒྱལ་སྲས་པའི་འགྲེལ་བར་འབྱུང་ངོ༌། །འདི་ནི་ལམ་གྱི་གོ་རིམ་མ་ནོར་བ་ལ་སློབ་པ་ལ་མཁས་པར་བྱས་ནས་ལམ་ལ་རིམ་གྱིས་བསླབ་ནས་འཇུག་ཅིང་རིམ་ཅན་དུ་རྫོགས་པར་བྱ་དགོས་པའི་དོན་ཡིན་པར་གསུངས་སོ།།ག
 
 ང་ལ་བསླབ་པ་དེ་ཉིད་ཐོག་མར་འདོན་དགོས་པ་ནི། ཐོག་མར་ཞུགས་པའི་བྱ་བ་སྔ་མ་དེ་མ་ཚར་བར་ཕྱི་མ་ལ་ཞུགས་ན་བསླབ་པ་མཐར་ཕྱིན་པའི་གེགས་སུ་འགྱུར་བས་ན། སྦྱིན་སོགས་ཀྱི་བྱ་བ་གང་ཞིག་ལ་རང་གིས་བློས་བརྟགས་ནས་སམ་བླ་མས་བསྒོ་བ་ལྟ་བུའི་དབང་ལས་འདི་ཉིད་ཐོག་མར་བསྒྲུབ་པར་བྱའོ་སྙམ་དུ་བསམས་ཏེ་བྱ་བར་བརྩམས་པ་གང་ཡིན་པ་དེ་ཉིད་རེ་ཞིག་མ་གྲུབ་ཀྱི་བར་དུ་དེ་ལས་༌གཞན་དུ་སྔ་མ་དོར་ནས་བྱ་བ་གཞན་སྒྲུབ་སྙམ་དུ་མི་བསམ་པའམ་བསམ་པར་མི་བྱ་སྟེ་སྔར་བརྩམས་པའི་བྱ་བ་གང་ཡིན་པ་དེར་ཡིད་གཏད་པའམ་ཡིད་གཞོལ་བ་ཡི་བསམ་པ་དེ་ཁོ་ན་ཡིས་ཐོག་མར་བརྩམས་པ་༌དེ་ཉིད་རེ་ཞིག་འབད་པའི་སྒོ་ནས་བསྒྲུབ་པར་བྱས་ནས་མཐར་ཕྱིན་པར་བྱ་དགོས་སོ།།རེ་ཞིག་གི་སྒྲས་བྱ་བ་སྔ་མ་དེ་ཉིད་བྱས་ཟིན་ནས་བྱ་བ་གཞན་ལའང་འཇུག་པར་བསྟན་ལ། 
 
 དེ་ལྟར་བྱ་བའི་གོ་རིམ་ལ་མཁས་པར་བྱས་ནས་རིམ་ཅན་དུ་བསླབ་པ་དེ་ལྟ་ན་ནི་བྱ་བ་སྔ་ཕྱི་ཀུན་ལ་ལེགས་པར་བསླབ་པར་བྱས་པ་ཉིད་དུ་འགྱུར་གྱི་དེ་ལས་གཞན་དུ་བྱ་བ་སྔ་མ་མ་གྲུབ་གོང་དུ་ཕྱི་མ་ལ་འཇུག་པ་དེ་ལྟ་བུ་བྱས་ན་བྱ་བ་སྔ་ཕྱི་གཉིས་ཀ་ལེགས་པར་མཐར་ཕྱིན་པར་འགྲུབ་པར་མི་འགྱུར་རོ། །དེ་ལྟར་ནོར་བུའི་ཕྲེང་བར། ཐོག་མར་བརྩམས་པ་གང་ཡིན་པ། །དང་པོ་དེ་ཉིད་བསྒྲུབ་པར་བྱ། །དེ་ལྟ་ན་ནི་ཀུན་ལེགས་བྱས། །གཞན་དུ་གཉིས་ཀ་འགྲུབ་མི་འགྱུར། །ཞེས་དང་། ཙ་ན་ཀར་ཡང༌། སྔ་མ་མ་ཚར་གཞན་བསྒྲུབ་ན། ༑གཉིས་ཀ་མི་འགྲུབ་ངལ་བའི་གནས། །རྐང་པ་ཡ་ཅིག་མ་ཚུགས་པར། །གཉིས་ཀ་བཏེགས་ན་འགྱེལ་བའི་རྒྱུ། །ཞེས་སོ། །བྱ་བའི་རིམ་པ་ཇི་ལྟ་བ་བཞིན་དུ་མི་ཤེས་པའི་ཤེས་བཞིན་མ་ཡིན་པའི་ཉེ་བའི་ཉོན་མོངས་པ་རྩ་ཉོན་གཏི་མུག་གི་ཆར་གཏོགས་པ་དེ་ཉིད་ཀྱང་ལམ་གྱི་རིམ་པ་ལ་མ་ནོར་བར་བསླབ་པར་བྱས་པ་དེ་ལྟ་ན་ནི་དེའི་རྒྱུད་ལ་སྐྱེ་ཞིང་འཕེལ་བར་མི་འགྱུར་བས་ལམ་ལ་རིམ་ཅན་དུ་སློབ་ཚུལ་ལ་མཁས་པར་བྱའོ།།ཡང་རྒྱ་དཔེ་དང་འགྲེལ་ཆེན་སོགས་སུ། ཤེས་བཞིན་མ་ཡིན་ཉོན་མོངས་ཀྱང༌། །དེ་ལྟ་ན་ནི་འཕེལ་བར་འགྱུར། །ཞེས་ཡོད་དེ། སྔ་མ་མ་གྲུབ་པར་ཕྱི་མར་འཇུག་ན་སྔ་ཕྱི་གཉིས་ཀ་མི་འགྲུབ་པར་མ་ཟད་བློའི་འཇུག་པ་མི་བརྟན་པས་ཤེས་བཞིན་མ་ཡིན་པའི་ཉོན་མོངས་པ་འཇུག་ཅིང་ཞུགས་ནས་ཀྱང་འཕེལ་བར་འགྱུར་ཞེས་པ་སྟེ་རྩ་ཚིག་གི་འགྲོས་དང་བསྟུན་ན་ཤིན་ཏུ་འགྲིག་གི་རྩ་གཞུང་ཕལ་ཆེར་ན་ཡོད་པ་སྔ་མ་ལྟར་བྱས་ན་འཆད་བདེ་བ་ཞིག་མི་འདུག་གོ།རིམ་པར་སློབ་དགོས་ཞེས་པ་དེའང་གོ་རིམ་ངེས་ཅན་དུ་སློབ་དགོས་པའི་བསླབ་བྱའི་རིགས་རྣམས་ལ་དེ་ལྟར་ངེས་པར་སློབ་དགོས་པ་ཡིན་གྱི།གོ་རིམ་ངེས་པ་ཅན་དུ་སློབ་མི་དགོས་པའི་དགེ་བ་སྟོབས་མཉམ་པ་རྣམས་ནི་ཐོག་མར་བརྩམས་པ་དེ་དང་པོར་བསྒྲུབ་པར་བྱ་དགོས་སོ།།
 
 གཉིས་པ་བསླབ་པ་ཉམས་པའམ་ཀུན་སྤྱོད་ཉམས་པ་བསྲུང་བ་ནི། བྲེ་མོའི་གཏམ་ནི་སོགས་ཏེ།དེའང་འདི་ལ་འདིར་སྤྱོད་པ་ཉམས་པ་བསྲུང་བ་ཞེས་བསྟན་ལ། འགྲེལ་པ་ཕལ་ཆེར་དུ་དོན་མེད་གཡེང་བར་ནས་འདི་ཡན་ཆད་ལ་སྒོ་གསུམ་གྱི་སྤྱོད་པ་ལ་བརྟག་པ་དང་འདི་ནས་བརྟགས་ནས་དབང་དུ་བྱ་བ་ཞེས་འཆད་པར་མཛད་ལ། གང་ལྟར་ཡང་འདི་ནས་བྱ་བ་མ་ཡིན་པ་ལས་ལྡོག་ཚུལ་སྟོན་ལ། དེ་ལ། ་རྣམ་གཡེང་ལ་ཆགས་པ་དང་དོན་མེད་ཀྱི་བྱ་བ་སྤོངབ་ནི། གོང་དུ་བཤད་པ་ལྟར་དགོས་པ་ཆེན་པོ་དང་།ལྡན་པའི་དམིགས་བསལ་ཅན་གྱི་སྐབས་འགའ་ཞིག་ཏུ་བཀག་པ་ལ་གནང་བ་ཡོད་ཀྱང་སྤྱིར་འབྲས་བུ་མེད་པའི་དོན་མེད་ཀྱི་སྤྱོད་པ་དང་རྣམ་གཡེང་བྱ་བར་མ་གནང་བས་དེ་ལྟ་བུ་ལ་སེམས་བསྲུང་དགོས་ཏེ།རྒྱལ་བློན་དང་དམག་ཆོམ་རྐུན་གྱི་གཏམ་དང་འབྲེལ་མེད་ཀྱི་ཀུ་རེའི་གཏམ་སོགས་བྲེ་མོའི་གཏམ་ནི་སྣ་ཚོགས་དང༌། མིག་འཕྲུལ་དང་གླུ་བྲོ་ཟློས་གར་སོགས་ཀྱི་ངོ་མཚར་བའི་ལྟད་མོའི་རིགས་རྣམ་པ་སྣ་ཚོགས་པའི་རྣམ་གཡེང་སྐྱེད་བྱེད་ཀྱི་རྒྱུ་མང་པོ་ལ་དོན་མེད་དུ་རང་ཉིད་འཇུག་པར་མི་བྱ་ཞིང་། གཞན་གྱིས་དེ་དག་བྱེད་པའི་རྗེས་སུ་ཡང་རང་དགར་སྨྲ་ཞིང་མཉན་པ་དང་བལྟ་བ་སོགས་ཀྱི་སྒོ་ནས་འདུག་པར་མི་བྱ་ལ། རྒྱ་ལ་དགོས་པ་ཡོད་པའི་དབང་ངམ་གཞན་གྱི་ངོ་མི་ལྡོག་ཅིང་།སེམས་མགུ་བསྐྱེད་པའི་ཆེད་དུ་རེས་འག འ་དེ་དག་ཀུན་ལ་འཇུག་དགོས་པར་གྱུར་པ་ན་དེ་ལ་ཆགས་པ་དང་ཞེན་པའི་བསམ་པ་སྤང་བར་བྱས་ནས་སྐྱོ་བ་དང་བཅས་པའི་སྒོ་ནས་འཇུག་པར་བྱ་དགོས་པ་ནི། །མཆོག་ཟུང་གཉིས་ཀྱི་རྣམ་ཐར་ལས་བྱུང་བ་ལྟ་བུ་སྟེ། དེ་གཉིས་རབ་ཏུ་མ་བྱུང་གོང་དུ་ཤཱ་རིའི་བུ་ལ་ཉེ་རྒྱལ་དང་མོའུ་འགལ་གྱི་བུ་ལ་པང་ན་སྐྱེས་ཞེས་བརྗོད་ལ། དེ་གཉིས་ཆུང་ངུ་ན་རིག་བྱེད་ཡན་ལག་དང་བཅས་པ་ལ་མཁས་པས་གྲགས་པ་རྒྱས་ཤིང་སོ་སོར་སློབ་མ་ལྔ་བརྒྱ་རེ་ཡོད་ལ་དེ་གཉིས་ཕན་ཚུན་གཅིག་གིས་གཅིག་གིས་སྙན་གྲགས་ཐོས་ནས་འཕྲད་པར་འདོད་པ་ལ། དུས་རེ་ཞིག་གི་ཚེ་ཡུལ་དེར་དུས་སྟོན་ཆེན་པོ་བྱུང་བ་ན་དེ་གཉིས་སྲིད་པ་ཐ་མ་པ་ཡིན་པས་རྣམ་གཡེང་དང་འདུ་འཛི་ལ་མི་དགའ་རང་རང་གི་ཡང་ཕ་མ་གཉིས་སོ་སོ་ནས་ནན་གྱིས་བསྐུལ་པ་ལྟར་ཕ་མའི་ངོ་བསྲུང་ཕྱིར་དུས་སྟོན་ལ་སོང་ནས་གྲལ་ལ་འཁོད་པ་ན། གར་མཁན་དག་གིས་ཏོ་ཊ་ཀའི་རྒྱུད་དུ་གླུ་བླངས་པ་དང་མི་དག་གིས་བྲོ་བརྡུང་།བ་དང་གླུ་བླང་པར་བརྩམས་པ་དང་ཁྱེའུ་དེ་གཉིས་དབང་པོ་དག་ཕྱིར་བསླན་ཏེ་འཁོད་པ་སྐྱེ་བོ་ཕལ་མོ་ཆེས་མཐོང་ནས་ཡང་ན་འདི་གཉིས་བླུན་པོ་གཉིས་ཤིག་གོ་ཡང་ན་ཤེས་པ་མི་འཁྲུག་པ་གཉིས་ཤིག་གོ་ཞེས་སྨྲས། དེར་པང་ན་སྐྱེས་ཀྱིས་ཉེ་རྒྱལ་ལ་སྨྲས་པ། བྲོ་དང་གླུ་དང་རོལ་མོ་རྣམས་སྣང་ངམ། དེས་སྨྲས་པ། གང་གིས་མཐོང་བ་དང་ཐོས་པ་ལ་སྣང་ངོ༌། །དབང་པོ་ནང་དུ་བསྡུས་པས་མ་མཐོང་བ་ནི་བདེན་ན་ཇི་ལྟར་མ་ཐོས། དེས་སྨྲས་པ། ཤི་ལྤགས་ཤི་བའི་རྒྱུས་པ་དང༌། །འཆི་འགྱུར་བཞད་གད་འཇོ་སྒེག་གིས། །འཆི་བའི་སྐྱེ་བོ་འདུས་པ་ལ། །མཁས་པ་སུ་ཞིག་བག་མེད་བྱེད། །དེས་སྨྲས་པ། ཁྱོད་ཉེ་རྒྱལ་ཡིན་ནམ། སྐྱེ་བོ་དག་གིས་དེ་ལྟར་ཤེས་སོ། །ཉེ་རྒྱལ་གྱིས་པང་ན་སྐྱེས་ལ་སྨྲས་པ། ཁྱོད་ལ་བྲོ་དང་གླུ་སོགས་སྣང་ངམ། གང་གིས་མཐོང་བ་དང་ཐོས་པ་ལ་སྣང་ངོ༌། །ཇི་༥སལྟར་མ་ཐོས། སྨྲས་པ། རྒྱན་རྣམས་ཐམས་ཅད་ཁུར་ཡིན་ཏེ། །གན་རྣམས་ཐམས་ཅད་ཐོ་འཚོམ་པ། །ཀླུ་རྣམས་ཐམས་ཅད་ཀྱལ་བ་སྟེ། །གཟུགས་ཀུན་མི་རྟག་ཉིད་ཡིན་ནོ། །དེས་སྨྲས་པ། །ཁྱོད་པང་ན་སྐྱེས་ཡིན་ནམ། སྐྱེ་བོས་དེ་ལྟར་ཤེས་སོ། །ཞེས་འདུལ་བ་ལུང་ལས་བྱུང་བ་ལྟར་རོ།།
 
 དེ་བཞིན་དུ་དོན་དང་དགོས་པ་ཁྱད་པར་ཅན་མེད་པར་དགེ་སློང་བྱང་ཆུབ་སེམས་དཔའ་ལྟ་བུ་ཡིན་ན་ལྟ་ཅི་དགེ་སློང་སོགས་མིན་པའི་ཁྱིམ་པ་བྱང་སེམས་སོགས་ཀྱིས་ཀྱང་ས་རྐོ་བ་དང་སེན་མོ་ལ་སོགས་པས་རྩྭ་སྔོན་གཅོད་པ་དང་རྐང་ལག་དང་ཤིང་ཐུར་ལ་སོགས་པས་ས་ལ་རི་མོ་སྣ་ཚོགས་འདྲི་བའི་ས་རིས་འདྲི་བ་དང༌། ས་ལ་ཕུར་བ་འཛུགས་པ་འབྱིན་པ་ཞལ་བ་བྱེད་པ་རྡོ་ཤིང་སོགས་ལ་བཟོ་བྱེད་པ་ལ་སོགས་པ་དོན་མེད་པའི་བྱ་བའི་རིགས་འགའ་ཞིག་མ་བརྟགས་བཞིན་དུ་བྱེད་པར་གྱུར་ནའང་དེ་མ་ཐག་བདེ་བར་གཤེགས་པས་ཐེག་ཆེན་བྱང་ཆུབ་སེམས་དཔའི་སྡེ་སྣོད་ལས་གང་སེམས་ཅན་གྱི་དོན་དུ་མི་འགྱུར་བ་དེ་སྤང་བར་བྱའོ་ཞེས་དེ་ལྟ་བུ་དག་མི་བྱ་བའི་བསླབ་པ་བཅས་པ་རྣམས་དྲན་པར་བྱས་ནས་དེ་དང་འགལ་བའི་ཉེས་དམིགས་ལ་སྐྲག་པས་དེ་ཡི་མོད་ལ་སྟེ་སྐད་ཅིག་དེ་ཉིད་ལ་དོན་མེད་པའི་བྱ་བ་དེ་དག་དོར་བར་བྱའོ། །འོ་ན་བཅས་རང་གི་ཁ་ན་མ་ཐོ་བ་དག་ལས། ས་རྐོ་རྩྭ་གཅོད་སོགས་འདི་དག་ཁོ་ན་ཅིའི་ཕྱིར་བཤད་ཅེ་ན། སྲོག་གཅོད་ཆང་འཐུང་སོགས་འདུལ་བ་ལས་ཁྱིམ་པ་དང་རབ་ཏུ་བྱུང་བའི་བསླབ་གཞི་ཐུན་མོང་བར་བཤད་ཅིང་། ས་རྐོ་སོགས་དགེ་སློང་སོགས་ལ་བཤད་ཀྱི་ཁྱིམ་པ་ལ་མ་བཤད་པའི་ཕྱིར་དང༌། འདི་དག་བྱང་སེམས་རབ་བྱུང་གིས་བསྲུང་བར་བྱ་བ་བཞིན་དུ་བྱང་སེམས་ཁྱིམ་པས་ཀྱང་བསྲུང་དགོས་པར་བསྟན་པའི་ཕྱིར་ཡིན་ནོ་ཞེས་རྣམ་བཤད་ལས་སོ། །
 
 དེ་ནས་བྱ་བ་གང་ཡིན་ལ་འཇུག་ཚེ་ཀུན་སློང་ལ་བརྟགས་ནས་ཉོན་མོངས་པས་བསླང་བ་ལ་གཉེན་པོ་བསྟེན་ཏེ་སྤོང་བ་ལ། །མདོར་བསྡུས་ཏེ་བསྟན་པ་ནི། གང་གི་ཚེ་ལུས་གཡོ་ཞིང་བསྐྱོད་པར་བྱ་བའི་སྒོ་ནས་བྱ་བ་བྱེད་འདོད་པར་གྱུར་ཏམ་ངག་གི་བྱ་བ་ཚིག་སྨྲ་བར་འདོད་པར་གྱུར་ན་ཡང་དེ་མ་ཐག་བྱ་བ་དེ་ལ་མི་འཇུག་པར་དང་པོར་རང་གི་སེམས་ཀྱི་ཀུན་སློང་དགེ་མི་དགེ་ཉོན་མོངས་ཅན་ཡིན་མིན་སོགས་ལ་ལེགས་པར་བརྟགས་ནས་ཉོན་མོངས་པའི་དབང་དུ་མི་གཏོང་བར་བརྟན་པ་བྱང་ཆུབ་སེམས་དཔས་ཞེས་སམ་སེམས་རབ་ཏུ་བརྟན་མ་བྱ་བར་འོས་ཤིང་རིགས་པ་དང་ལྡན་པས་དགེ་བའི་སེམས་ཀྱིས་བསླང་བའི་ལས་རྣམས་བསྒྲུབ་པར་བྱ་ཞིང་བྱ་མི་འོས་པ་ཉོན་མོངས་པས་ཀུན་ནས་བསླང་བའི་བྱ་བ་རྣམས་སྤང་བར་བྱའོ་ཞེས་པ་སྟེ་མདོརན་འཇུག་ལྡོག་ཇི་ལྟར་རིགས་པ་དང་ལྡན་པར་བྱ་དགོས་བའི་དོན་ཏོ།།
 
 དོན་དེ་ཉིད་རྒྱས་པར་སྟོན་པ་ལ་ཆགས་ཁྲོ་རྒོད་པ་སོགས་ཀྱི།སཉོན་མོངས་སྐྱེ་བའི་ཚེ་ཇི་ལྟར་བྱ་བ་ནི། གང་གི་ཚེ་རང་གི་ཡིད་ཡུལ་ཡིད་དུ་འོང་བ་ལ་མངོན་པར་རྗེས་སུ་ཆགས་པ་དང་ཡུལ་ཡིད་དུ་མི་འོང་བ་ལ་མངོན་པར་ཁྲོ་ཞིང་སྣང་བར་འདོད་པ་དེ་ཡི་ཚེ་དེ་དག་གིས་ཀུན་ནས་བསླང་བའི་ལུས་ཀྱི་ལས་སུ་ཅི་ཡང་མི་བྱ་ཞིང་ངག་གིས་གཏམ་ཅི་ཡང་སྨྲ་བར་མི་བྱ་སྟེ་བྱས་ན་ལུས་ངག་གི་རིག་བྱེད་ཀྱང་ཉོན་མོངས་ཅན་དུ་སྐྱེ་བས་སོ། །དེས་ན་དེ་ལྟ་བུའི་ཀུན་སློང་དང་འབྲེལ་བའི་སེམས་ཕྱི་རོལ་གྱི་ཡུལ་ལ་འཇུག་པ་བསྡུས་ནས། བྱེད་པ་ཐམས་ཅད་དང་བྲལ་བའི་ཕྱིར་ཆོས་ཐམས་ཅད་ནི་བྱེད་པ་མེད་པའོ་ཞེས་པའི་དོན་ཡིད་ལ་བྱས་ཏེ་གཉེན་པོའི་ཟུངས་ཐུབ་པར་བྱས་ནས་ཆགས་སྔ་བ་གི་རྣམ་འགྱུར་དང་ལྡན་པའི་བྱ་བྱེད་ཅི་ཡང་མེད་པར་ཤིང་བཞིན་དུ་ནི་བརྟན་པར་གནས་པར་བྱའོ། །ག
 
 ང་གི་ཚེ་སེམས་ཡུལ་ལ་འཕུར་ཞིང་རྣམ་པར་གཡེངས་པའི་རྒོད་པ་དང་ངག་གི་བཞད་གད་ཀྱིས་གཞན་ལ་འཐོ་འཚན།ས་པའམ་ཅོ་འདྲི་བའི་ག་ཞར་བཅས་པའམ། གལ་ཏེ་ཡོན་ཏན་གྱི་འབྱོར་བས་སེམས་ཁེངས་པའི་ང་རྒྱལ་དང་རིགས་གཟུགས་སོགས་རང་གི་ཕུན་ཚོགས་ལ་ལྷག་པར་དགའ་ཞིང་ཆགས་པས་རྒྱགས་པ་དང་ལྡན་པའམ། གཞན་ཕ་རོལ་པོའི་སྐྱོན་ནས་བརྗོད་འདོད་ཀྱི་མཚང་འབྲུ་བ་ཡི་བསམ་པ་ཞེས་པའམ། འདི་ལ་རྒྱ་འགྲེལ་རྣམས་སུ་ལུས་ཀྱིས་འཐོ་འཚམས་པ་ཞེས་བཤད་པས་དེ་དང་འབྲེལ་བའི་བསམ་པ་དང༌། གལ་ཏེ་གཞན་གྱིས་གཞན་ལ་སྐྱོན་བརྗོད་པ་རྗེས་སུ་སྐྱོར་བའི་ཚུལ་གྱིས་སུན་འབྱིན་གཏོང་བར་སྐྱོར་འབྱིན་དང༌། ཡང་ན་སྐྱོར་འབྱིན་ཞེས་པ་སྒྱུའམ་གྱ་གྱུ་དང་གཡོ་ཐབས་སྣ་ཚོགས་ཀྱིས་གཞན་བསླུ་བར་འདོད་པའི་སེམས་སམ་ཞེས་པ་དང༌། ཡང་སྐྱོར་འབྱིན་ཏེ་གཡོ་སྒྱུ་ཞེས་པའམ་སྐྱོར་འབྱིན་ཏེ་ཆོག་མི་ཤེས་པས་ཁེ་ཚོལ་བ་དང༌། གཡོ་སྒྱུས་གཞན་བསླུ་བར་སེམས་པ་ཞེས་ཀྱང་འཆད་དེ།དེ་རྣམས་ལས་སྐྱོར་འབྱིན་ཞེས་པ་སྒྱུའམ་གྱ་གྱུ་དང་བསླུ་སེམས་ཞེས་པ་གཡོ་ལ་འཆད་པ་རིགས་སྙམ་སྟེ། །རིན་ཕྲེང་དུ། གཡོ་ནི་ཤིན་ཏུ་བསླུ་བ་སྟེ། །སྒྱུ་ནི་སེམས་རྒྱུད་གྱ་གྱུ་བ། །ཞེས་གསུངས་པས་སོ།།
 
 གང་གི་ཚེ་བདག་རང་གི་ཡོན་ཏན་གསལ་བར་བརྗོད་པའི་སྒོ་ནས་བསྟོད་པ་ལྷུར་ལེན་པའམ་གཞན་དག་ལ་སྐྱོན་ལྷག་པར་བརྗོད་པའི་སྒོ་ནས་ཚར་གཅོད་ཅིང་ཉེས་པ་གསལ་བར་བྱས་ཏེ་སྨོད་པར་བྱེད་པ་ཉིད་དང་ནི། གཞན་གྱིས་རང་ལ་ཚིག་ངན་སྨྲས་པའི་ལན་དུ་ཚིག་རྩུབ་མོས་སྐུར་བ་འདེབས་པའི་གཤེ་བཅས་ཞེས་པའམ་གཞན་གྱི་ཚིག་ལ་སྨོད་པའི་གཤེ་བ་དང་བཅས་པ་དང༌། བླའི་གྲའམ་ཞལ་ལྕེ་གཅོད་པའི་གྲར་ཁྲོ་འཁྲུགས་ཀྱིས་ཤགས་འགྱེད་པའམ་འཐབ་རྩོད་ཀྱི་རྒྱུ་མཚན་ལ་སེམས་པས་འགྱེད་པ་དང་བཅས་པར་གྱུར་པ་སྟེ་ཉོན་མོངས་དང་འབྲེལ་བའི་སེམས་དེ་རྣམས་རང་གི་རྒྱུད་ལ་འབྱུང་བར་མཐོང་བ་དེ་ཡི་ཚེ་དེ་དག་སོ་སོའི་གཉེན་པོའི་རང་ཚུགས་ཐུབ་པས་ཤིང་བཞིན་དུ་བརྟན་པར་གནས་པར་བྱའོ།། 
 
 རྙེད་བཀུར་གྲགས་པ་འདོད་པ་སོགས་ཀྱི་ཚེ་ཇི་ལྟར་བྱ་བ་ནི། གང་གི་ཚེ་ཟས་གོས་ནོར་སོགས་ཀྱི་རྙེད་པ་དང་ཕྱག་བྱ་བ་དང་སྟན་འདིངས་པ་སོགས་ཀྱི་བཀུར་སྟི་དང་ཕྱོགས་ཀུན་ཏུ་ཚིག་སྙན་པོ་བརྗོད་པའི་གྲགས་པ་སྟེ་དེ་རྣམས་འདོད་བའམ་དོན་དུ་གཉེར་བ་དང༌། བྲན་ཕོ་མོ་སོགས་ལས་བྱེད་པའི་གཡོག་དང་འཁོར་མང་པོ་དོན་དུ་གཉེར་བར་འདོད་པའམ། བདག་གི་སེམས་ལ་གཞན་གྱི་གུས་པས་རང་གི་རྐང་པ་འཁྲུ་བ་བསྐུ་བ་ཉེད་པ་སོགས་ཀྱི་ཞབས་ཏོག་བྱེད་པའི་རིམ་གྲོ་འདོད་ཅིང་དེ་དོན་དུ་གཉེར་བ་སོགས་ཀྱི་བསམ་པ་བྱུང་བར་གྱུར་ན་ཡང་དེ་ཡི་ཚེ་སོ་སོའི་གཉེན་པོའི་ཟུངས་ཐུབ་པར་བྱས་ནས་དེ་དག་གི་དབང་དུ་མི་འགྱུར་བར་ཤིང་སྡོང་བཞིན་དུ་བརྟན་པར་གནས་པར་བྱའོ། །
 
 གང་གི་ཚེ་སེམས་ཅན་གཞན་གྱི་དོན་སྒྲུབ་པ་ལ་ཡིད་ཕྱིར་ཕྱོགས་ནས་ཡལ་བར་འདོར་འདོད་ཀྱི་བསམ་པ་བྱུང་བ་དང༌། རང་ཁོ་ནའི་དོན་སྒྲུབ་པ་ལ་མངོན་པར་ཞེན་ནས་དེ་འབའ་ཞིག་དོན་དུ་གཉེར་བར་འདོད་པ་དང༌། བར་འདིར་རྒྱ་འགྲེལ་དག་ཏུ། འཁོར་ནི་འདོད་པར་གྱུར་པ་དང༌། །ཞེས་འབྱུང་ལ་དེའི་དོན་ནི་སློབ་མ་ལ་སོགས་པའི་འཁོར་འདོད་པ་ཞེས་བཤད་ལ། བསམ་པ་དེ་དག་གིས་ཀུན་ནས་བསླང་བའི་ངག་སྨྲ་བར་འདོད་པའི་སེམས་བྱུང་ན་ཡང་དེའི་ཚེ་བསམ་པ་སྐྱོན་ཅན་དེ་དག་གིས་གཡོ་བ་མེད་པར་གཉེན་པོའི་རང་སོ་ཐུབ་བར་བྱས་ནས་ཤིང་བཞིན་དུ་གནས་པར་བྱའོ། །
 
 གང་གི་ཚེ་སྒོ་གསུམ་གྱིས་དགེ་བ་དང་གཞན་དོན་སྒྲུབ་པའི་སྐབས་དཀའ་སྤྱད་དང་སྡུག་བསྔལ་ལ་བསྲན་མི་ནུས་པས་མི་བཟོད་པ་དང༌། དགེ་བའི་ཕྱོགས་ལ་སེམས་མངོན་པར་མི་སྤྲོ་བས་ལེ་ལོའམ་དགེ་བའི་བྱ་བ་ལ་ལུས་སེམས་ལས་སུ་མི་རུང་བ་སྙོམས་ལས་ཀྱི་ལེ་ལོ་དང༌། རང་གཞན་གྱི་དོན་དུ་རླབས་པོ་ཆེའི་བྱ་བ་སྒྲུབ་པ་ལ་འཇིགས་ཤིང་སྔར་ལངས་པ་དང༌། དེ་བཞིན་དུ་བྱ་དཀའ་བའི་དོན་དེ་ཉིད་སྒྲུབ་པའི་ནུས་པ་རང་ལ་མེད་ཀྱང་ཕོད་ཁམས་ཆེ་བ་ཙམ་གྱིས་འཇུག་པའི་སྤྱི་བརྟོལ་ཞེས་སམ་ཀུན་ཏུ་མ་བསྡམས་པས་ཕོད་ཆེ་བས་སྤྱི་བརྟོལ་དང༌། མ་བརྟགས་པར་འབྲེལ་མེད་ཀྱི་གཏམ་ཁ་ནས་ཅི་ཐོན་དུ་སྨྲ་བའི་མུ་ཅོར་སྨྲ་བ་དང༌། གཉེན་དང་མཛའ་བཤེས་ཉེ་གནས་དང་སློབ་མ་སོགས་རང་གི་ཕྱོགས་སུ་གཏོགས་པ་རྣམས་ལ་ལྷག་པར་ཞེན་པའི་ཕྱོགས་ལྷུང་གི་སེམས་བྱུང་ནའང་དེ་ཡི་ཚེ་དེ་དག་སོ་སོའི་གཉེན་པོའི་རང་ཚུགས་ཐུབ་པར་བྱས་ནས་མི་གཡོ་བར་ཤིང་བཞིན་དུ་བརྟན་པར་གནས་པར་བྱའོ།།
 
 དེ་དག་གི་དོན་བསྡུ་བ་ནི། དེ་ལྟར་ཆགས་པ་དང་ཁྲོ་བ་སོགས་ནས་རང་ཕྱོགས་ལ་ཞེན་པའི་བར་གྱི་དོན་ཕྱིན་ཅི་ལོག་པ་ཀུན་ནས་ཉོན་མོངས་པ་ཅན་གྱི་ཡིད་དང་དོན་མེད་པ་ས་རྐོ་རྩྭ་གཅོད་སོགས་ཀྱི་བྱ་བ་རྣམས་ལ་འཇུག་པར་རྩོམ་པའམ་བརྩོན་པའི་ཡིད་དེ་དེ་ལྟ་བུའི་ཀུན་སློངརྣམས་ལ་ལེགས་པར་བརྟགས་ལ་བ་ནས་དེ་མ་ཐག་དེ་དང་དེའོ་སྙམ་དུ་སོ་སོར་ངོས་ཟིན་པར་བྱས་ནས་དེ་ཡི་ཚེ་ཉོན་མོངས་སོགས་མི་མཐུན་ཕྱོགས་ཀྱི་དགྲ་ལས་རྒྱལ་བའི་དཔའ་བོ་བྱང་ཆུབ་སེམས་དཔས་ཤེས་བཞིན་གཙོ་བོར་གྱུར་པའི་གཉེན་པོ་སྤྱི་དང་ཁྱད་པར་ཆགས་སོགས་ཀྱི་གཉེན་པོར་མི་སྡུག་པ་དང་བྱམས་པ་སྒོམ་པ་ལྟ་བུའི་གཉེན་པོ་ཁྱད་པར་ཅན་སྟོབས་དང་ལྡན་པ་ཡིས་རང་གི་སེམས་དེ་ནི་དུས་རྟག་ཏུ་བརྟན་པོར་གཟུང་བར་བྱས་ནས་མི་རིགས་པའི་བྱ་བ་ངན་པ་ལ་འཇུག་པ་ཐམས་ཅད་བཀག་ཅིང་ཚར་བཅད་ནས་རིགས་ཤིང་འོས་པའི་བྱ་བ་ལ་སྤྲོ་བས་འཇུག་པ་ལ་བསླབ་པར་བྱའོ། །དཔའ་བོ་སྟོབས་ལྡན་དང་འདྲ་བའི་གཉེན་པོ་ཡིས་རང་གི་ཡིད་དེ་ནི་བྱ་བ་ངན་པ་ལ་མི་འཇུག་པར་བརྟན་པོར་གཟུང་བར་བྱ་ཞེས་བཤད་པའང་ཡོད་དོ། །དེ་ལྟར་ཀུན་ནས་ཉོན་མོངས་པ་ཅན་གྱི་སེམས་དང་འབྲས་བུ་མེད་པའི་བྱ་བ་ལ་འཇུག་པར་ཕྱོགས་པའི་ཚེ་གཉེན་པོ་དྲན་ཤེས་བསྟེན་པའི་ཚུལ།བསླབ་བཏུས་སུ་དྲག་ཤུལ་ཅན་གྱིས་ཞུས་པ་དྲངས་པ་ལས། བྱང་སེམས་ཁྱིམ་པའི་དབང་དུ་བྱས་ཏེ།འབྲུའི་ཆང་དང་སྦྱར་བའི་ཆང་སྤང་བར་བྱ་སྟེ་ཞེས་སོགས་ཀྱིས་དྲན་ཤེས་ཉམས་པའི་རྒྱུ་སྤོང་ཚུལ་དང་དྲན་ཤེས་དང་ལྡན་པར་བྱ་དགོས་པ་བསྟན་ལ། དེ་ནས་བྱང་སེམས་རབ་བྱུང་གིས་ཀྱང་དྲན་པ་དང་ཤེས་བཞིན་མི་གཡེང་བར་བྱ་དགོས་པར་གསུངས་ལ། དེ་བཞིན་དུ་དེ་བཞིན་གཤེགས་པའི་གསང་བའི་མདོ་དྲངས་ནས་བྱང་སེམས་ཀྱིས་ཆགས་སྡང་སོགས་ཀྱི་ཉོན་མོངས་དང་བདག་བསྟོད་གཞན་སྨོད་ཀྱི་ཚིག་སྨྲ་བ་སོགས་ཀྱི་གཉེན་པོར་དྲན་ཤེས་བསྟེན་ཚུལ་རྒྱས་པར་བསྟན་ལ་འགྲེལ་ཆེན་ལས་ཀྱང་གསུངས་པས་དེ་དག་ལས་ཤེས་པར་བྱའོ། །དེ་རྣམས་ཀྱིས་ཉོན་མོངས་པས་ཀུན་ནས་བསླངས་པའི་བྱ་བ་ངན་པ་ལ་སྒོ་གསུམ་འཇུག་པར་ཕྱོགས་པའི་ཚེ་དེ་དག་གཉེན་པོའི་ཟིལ་གྱིས་མནན་ཏེ་མཐུ་ཆུང་བར་བྱས་ནས་སྤོང་ཚུལ་བསྟན་ཏེ་མདོར་ན་དེ་དག་ནི་སྤང་བྱའི་ཕྱོགས་བྱ་བར་མི་འོས་པའི་གནས་རྣམས་ལས་ལྡོག་ཚུལ་ལོ། །སྔར་བཤད་པའི་སྒོ་གསུམ་གྱི་སྤྱོད་པ་དག་པར་བྱ་བ་དང༌། བྲེ་མོའི་གཏམ་ནི་སོགས་བསླབ་པ་ཉམས་པ་བསྲུང་ཚུལ་བཤད་པ་དེ་དག་གིས་ནི་གཙོ་བོར་གཞན་དོན་དུ་མི་འགྱུར་བའི་འབྲས་བུ་མེད་པའི་སྒོ་གསུམ་གྱི་སྤྱོད་པ་སྤོང་བ་བསྟན་ལ། དེ་སྤོང་བ་ཉིད་གང་གིས་འགྲུབ་ཅེ་ན། བསླབ་བཏུས་ལས། དེ་ལ་ལུས་བསྲུང་གང་ཞེ་ན། །གནོད་པར་འགྱུར་བ་སྤང་བ་སྟེ། །དེ་ཀུན་གང་གིས་ཐོབ་ཅེ་ན། །འབྲས་བུ་མེད་པའི་བྱེད་སྤངས་པས། །དེ་ཡང་རྟག་ཏུ་དྲན་པས་འགྲུབ། །ཅེས་ལུས་སྲུང་ཐབས་སུ་འདི་ཕྱིའི་གནོད་འགྱུར་སྤོང་བ་དང༌། དེ་སྤོང་བ་གཞན་དོན་དུ་མི་འགྱུར་བའི་བྱེད་པ་སྤོང་བས་འགྲུབ་པ་དང༌། དེ་སྤོང་བ་དྲན་པ་བཅུ་གཉིས་བསྟེན་པས་འགྲུབ་པར་གསུངས་པས་བསླབ་པའི་གནས་རྣམས་ལ་དྲན་ཤེས་བསྟེན་༔་༔བ་གལ་ཆེ་། དྲན་པ་དེ་གང་གིས་བསྒྲུབ་ན།་དྲན་པ་ཤིན་ཏུ་གུས་ལས་འབྱུང༌། །ཞེས་བསླབ་པ་ལ་སྙིང་ནས་གཅེས་པར་འཛིན་པའི་བུས་བ་ལས་འབྱུང་ལ། དེ་གང་ལས་འབྱུང་ན། གུས་ནི་ཞི་བའི་ཆེ་བ་ཉིད། །ཤེས་པར་གྱུར་ན་བརྫུན་པ་སྐྱེ། །ཞེས་རྣམ་གཡེང་ཞི་བའི་ཏིང་འཛིན་གྱི་ཕན་ཡོན་མཐོང་བའི་དད་པ་ལས་འབྱུང་བར་གསུངས་ལ། རྣམ་གཡེང་ནི་ཞི་བའི་ཏིང་ངེ་འཛིན་གྱི་ཆེ་བའམ་ཕན་ཡོན་དེ་ཇི་ལྟ་བུ་ཞེ་ན། གནས་ལུགས་ཡང་དག་པའི་དོན་ཇི་བཞིན་དུ་ཤེས་པའི་ཤེས་རབ་འབྱུང་བ་དེ་ཉིད་དེ། མཉམ་གཞག་ཡང་དག་ཇི་བཞིན་དུ། །ཤེས་པར་འགྱུར་ཞེས་ཐུབ་པས་གསུངས། །ཞེས་མཚམས་སྦྱར་ཏེ་ཆོས་ཡང་དག་པར་སྡུད་པའི་མདོ་དྲངས་ནས་བསྟན་ལ། དེ་ལྟའི་ཤེས་རབ་དང་ཏིང་ངེ་འཛིན་གྱི་རྩ་བའང་ཚུལ་ཁྲིམས་ཏེ། ཟླ་བ་སྒྲོན་མེར། ཉོན་མོངས་མེད་པའི་ཏིང་འཛིན་མྱུར་ཐོབ་སྟེ། །འདི་ནི་ཚུལ་ཁྲིམས་རྣམ་དག་ཕན་ཡོན་ནོ། །ཞེས་གསུངས་ལ། ཚུལ་ཁྲིམས་རྣམ་དག་དོན་དུ་གཉེར་བས་ཀྱང་ཏིང་འཛིན་ལ་བརྩོན་དགོས་པར་གསུངས་ཏེ། དེ་ལས། ཏིང་ངེ་འཛིན་ཐོབ་ན་ཚུལ་ཁྲིམས་མྱུར་དུ་དག་པར་འགྱུར་རོ། །ཞེས་སོ། །དེའང་རང་གཞན་གྱི་རྒུད་པ་ཐམས་ཅད་བཟློག་པ་དང་ཕུན་སུམ་ཚོགས་པ་མཐའ་དག་འགྲུབ་པ་བསླབ་པ་གསུམ་གྱི་ཉམས་ལེན་ལ་རག་ལས་པ་དང་དེའང་རྩ་བ་ཚུལ་ཁྲིམས་ཉིད་ལ་རག་ལས་པར་མཐོང་ནས་ཚུལ་ཁྲིམས་ཀྱི་བསླབ་པ་ལ་གུས་པ་བསྐྱེད་ནས་དེ་ལེགས་པར་བསྲུངས་པ་ལ་དྲན་ནས་ཉེ་བར་འཇོག་པ་འབྱུང་ལ། དེ་ལ་བརྟེན་ནས་གཞན་དོན་དུ་མི་འགྱུར་བའི་བྱེད་པ་ཐམས་ཅད་ལྡོག་པར་གསུངས་ཏེ་ཞིབ་པར་བསླབ་བཏུས་ཉིད་ལས་ཤེས་པར་བྱའོ།།
 
 གཉེན་པོའི་ཕྱོགས་བྱ་པར་འོས་པ་གཞན་དོན་སོགས་ལ་འཇུག་ཚུལ་ལ། གཞན་དོན་སྒྲུབ་པའི་མཐུན་རྐྱེན་རྣམས་དང་རང་ཉིད་ལྡན་པར་བྱ་བ་ནི། འཇུག་ལྡོག་གི་བསླབ་བྱ་རྣམས་ལ་ཐེ་ཚོམ་དང་ལོག་ཤེས་སྤངས་ཤིང་ངེས་པ་རྙེད་པས་ཤིན་ཏུ་ངེས་པ་དང༌། མཆོག་གསུམ་སོགས་ཡོན་ཏན་ཅན་གྱི་ཡོན་ཏན་མཐོང་ནས་དང་འདོད་ཡིད་ཆེས་ཀྱི་སྒོ་ནས་རབ་ཏུ་དད་པ་དང་ཞེས་སམ། ཡང་ན་བསླབ་བྱའི་གནས་རྣམས་ལ་དགའ་ཞིང་སྤྲོ་བས་འཇུག་པས་རབ་དད་དམ་རབ་ཏུ་དང་བ་དང༌། བྱ་དཀའ་བའི་བསླབ་བྱ་དང་གཞན་དོན་ལ་སྐྲག་ཅིང་སྔར་ནས་མི་ལྡོག་པས་བསམ་སྦྱོར་བརྟན་པོ་ལྡན་པ་དང༌། སྔར་བཤད་པ་བཞིན་ཡོན་ཏན་ཅན་དང་བསླབ་པ་སོགས་ལ་སྙིང་ནས་གུས་པ་དང་། མཆོག་དམན་ཐམས་ཅད་ལ་ལུས་སེམས་ཉེ་བར་འདུད་པས་ཞེ་སར་བཅས་པ་དང་ཞེས་སམ། ཡང་ན་སེམས་འདུད་པས་གུས་པ་དང་ལུས་འདུད་པས་ཞེ་སར་བཅས་པ་ཞེས་རྣམ་སྣང་གསུང་ངོ༌། །རང་བསླབ་ལྡན་ཡིན་པ་སོགས་རྒྱུ་མཚན་དུ་བྱས་ནས་ཉེས་སྤྱོད་ལ་འཛེམ་པས་ངོ་ཚ་ཤེས་པ་དང༌། ཉེས་སྤྱོད་ལ་ཞུགས་ན་རྣམ་སྨིན་གྱིས་་འཇིགས་པའམ་གཞན་གྱི་ཐད་དུ་རོལ་བ་སོགས་ཀྱིས་འཇིགས་པ་རྒྱུ་མཚན་དུ་བྱས་ནས་ཉེས་སྤྱོད་ལ་འཛེམ་པ་དང་བཅས་པས་ཁྲེལ་ཡོད་པ་དང༌། རྒོད་པ་སོགས་སྐྱེ་བའི་རྐྱེན་ཉེ་བར་གནས་ཀྱང་དབང་བོ་རྣམས་ལོག་པའི་ཡུལ་ལ་འཇུག་བ་བརྡམས་པས་ཞི་ཞིང་དུལ་བ་དང་། སྦྱིན་དང་སྙན་སྨྲ་སོགས་ཐབས་སྣ་ཚོགས་ཀྱི་སྒོ་ནས་གཞན་དགའ་ཞིང་མགུ་བར་བྱེད་པ་ལ་བརྩོན་པ་སྟེ་དེ་ལྟ་བུའི་ཡོན་ཏན་རྣམས་དང་རང་ཉིད་ལྡན་པར་བྱས་ནས་གཞན་དོན་སོགས་ལ་འཇུག་པར་བྱའོ།།
 
 ༼གཞན་རྐྱེན་གྱིས་མི་སྐྱོ་བར་སེམས་དབང་དུ་བྱ་བ་ནི། གཅིག་ལ་ཕན་བཏགས་པ་སོགས་དགའ་མགུ་སྐྱེད་པའི་ཐབས་བྱས་ན་དེ་གཞན་རྣམས་མི་དགའ་ཞིང་ཁྲོ་ཞིང་སྡིག་པ་གསོག་པའི་རྒྱུར་འགྱུར་བ་ལྟ་མ་བུ་ཕན་ཚུན་བསམ་པ་མི་མཐུན་པའི་བྱིས་པ་སོ་སོ་ཡི་འདོད་པ་ཐ་དད་པ་སྣ་ཚོགས་པ་རྣམས་སུ་གྱུར་ནས་ཐམས་ཅད་དགའ་མགུ་སྐྱེད་པའི་ཐབས་སྒྲུབ་དཀའ་བ་ཉིད་ཀྱིས་སེམས་མི་སྐྱོ་ཞིང་བྱིས་པ་དེ་རྣམས་ནི་ཉོན་མོངས་སྣ་ཚོགས་སྐྱེས་པའི་དབང་དུ་གྱུར་པས་རང་ལ་རང་དབང་མེད་པར་འདི་དག་གི་འདོད་པ་མི་མཐུན་པའི་སེམས་འདི་རྣམས་བྱུང་བ་ཡིན་པར་ངེས་སོ། །དེས་ན་འདི་རྣམས་འདོད་པ་མི་མཐུན་པའི་རྒྱུར་གྱུར་པའི་ཉོན་མོངས་པའི་སྐྱོན་དེ་རྣམས་དང་དབྲལ་བར་བྱའོ་སྙམ་དུ་ཕྱི་ཕྱིར་ལྷག་པར་སྙིང་བརྩེར་ལྡན་པས་རྗེས་སུ་བཟུང་ནས་གདམས་ངག་དང་རྗེས་སུ་བསྟན་པ་འདོམས་པ་དང་རང་ཡང་དེ་ལྟའི་ཉོན་༌མོངས་པའི་གཞན་དབང་དུ་མི་འགྱུར་བར་བྱའོ་སྙམ་དུ་སེམས་དབང་དུ་བྱ་བ་སྟེ། གང་བོས་ཞུས་པར།སེམས་ཅན་སྡིག་སྤྱོད་མཐོང་གྱུར་ན། །དུས་སུ་རྗེས་སུ་འདོམས་པར་བྱེད། །རྟག་པར་བྱམས་དང་སྙིང་རྗེར་ལྡན། །ཁོང་ཁྲོ་དག་ནི་མེད་པ་ཡིན། །ཞེས་དང་། མདོ་སྡེའི་རྒྱན་ལས། རྟག་ཏུ་ཉེས་པས་རང་དབང་མེད་པར་བྱས་སེམས་ཀྱིས། །སྐྱེ་བོ་ལ་ནི་བློ་ལྡན་ཉེས་པར་མི་འཛིན་ཏེ། །མི་འདོད་བཞིན་དུ་ལོག་པར་བསྒྲུབ་པར་འགྱུར་རོ་ཞེས། །སྐྱེ་བོ་ལ་ནི་སྙིང་རྗེ་ལྷག་པར་འཕེལ་ཕྱིར་རོ། །ཞེས་དང་།སྤྱོད་པ་མདོ་ཙམ་གདམས་ངག་ཏུ་བྱས་པ་ལས་ཀྱང༌། སེམས་ཅན་བསམ་པ་ཐ་དད་པས། །བྱ་བ་དོན་ཆེན་བརྟགས་ཏེ་བྱ། །ཐམས་ཅད་མགུ་བར་སུ་ཡིས་ནུས། །འོན་ཀྱང་འགྱོད་པ་མེད་པ་ཡིས། །སྡུག་བསྔལ་ཁྱད་བསད་བདེར་མ་ཆགས། །རང་གི་སེམས་སྦྱངས་གཞན་སེམས་གཟུང༌། །བརྙས་དང་ཉེས་པ་འབྱུང་ལ་སོགས། །གཉེན་པོ་ལས་དང་བརྫུན་པས་སྦྱངས། །ཞེས་གསུངས་པ་ལྟར་རོ། །
 
 དོན་དམ་གྱི་ཉམས་ལེན་གྱིས་སེམས་དབང་དུ་བྱ་བ་ནི། བཅས་རང་གི་ཁ་ན་མ་ཐོ་བ་མེད་པའི་སྦྱིན་སོགས་དགེ་བའི་དངོས་པོ་རྣམས་ལ་གཞན་དོན་སྒྲུབ་པའི་ཆེད་དུ་འཇུག་པ་ན་བདག་རང་ཉིད་མི་ཉམས་པར་བྱ་བ་དང་སེམས་ཅན་གཞན་རྣམས་ལའང་གནས་སྐབས་དང་མཐར་ཐུག་ཀུན་ཏུ་ཕན་བདེ་སྒྲུབ་པའི་དབང་དུ་བྱས་ནས་འཇུག་བར་བྱ་དགོས་ཤིང་དེ་དག་ཀྱང་སྟོང་ཉིད་རྟོགས་པའི་ཤེས་རབ་ཀྱིས་༌ཟིན་པའི་སྒོ་ནས་སྤྲུལ་བའི་སྐྱེས་བུས་བྱ་བ་བྱེད་པ་བཞིན་དུ་བདག་གིས་གཞན་དོན་འདི་ལྟ་བུ་བྱས་སོ་སྙམ་པའི་ང་རྒྱལ་དང་བདེན་པར་ཞེན་པའི་རློམ་སེམས་མེད་པའི་སྒོ་ནས་རང་གི་ཡིད་འདི་ཉིད་གཉེན་པོས་དབང་དུ་བྱས་ནས་རྟག་ཏུ་གཟུང་བར་བྱའོ། །དེ་ལྟ་བུའི་གཞན་དོན་སྒྲུབ་པའི་མཐུན་རྐྱེན་དུ་གྱུར་པའི་བྱང་སེམས་ཀྱི་སྤྱོད་པ་ཁྱད་པར་ཅན་རྣམས་ནི་གོང་དུ་བཤད་པའི་སྤང་བྱ་དེ་རྣམས་ཀྱི་གཉེན་པོར་བསྟེན་དགོས་པར་ཤེས་པར་བྱའོ། །དེ་ལྟར་ཤིན་ཏུ་ངེས་དང་སོགས་ཚིགས་བཅད་གསུམ་པོ་འདི་བསླབ་བཏུས་སུ་འབྲས་བུ་མེད་པའི་སྤྱོད་པ་སྤོང་བའམ་བདག་སྲུང་བའི་གཉེན་པོ་རྒྱས་པར་བཤད་པའི་དོན་བསྡུར་བྱས་ནས་གསུངས་པས་ན་འདི་དག་གིས་བདག་སྲུང་བའི་ཕྱིར་གཞན་སྲུང་བའི་ཐབས་ཀྱང་བསྟན་ལ༑མདོར་ན་སེམས་ཅན་གཞན་གྱིས་བདག་མ་རུངས་པར་མི་འགྱུར་ཞིང་བདག་གིས་ཀྱང་གཞན་མ་རུངས་པར་མི་འགྱུར་བའི་ཐབས་སུ་གཉེན་པོའི་ཡོན་ཏན་དེ་དག་ལྡན་དགོས་པར་བསྟན་པ་ཡིན་ནོ།།
 
 དལ་འབྱོར་རྙེད་དཀའ་བསམ་ནས་སེམས་དབང་དུ་བྱ་བ་ནི་མི་ཁོམ་པའི་གནས་སུ་འཁྱམས་འཁྱམས་ཏེ་དུས་ཡུན་རིང་མོ་ཞིག་ལོན་ནས་གཟོད་ཚུལ་ཁྲིམས་སོགས་དགེ་རྩའི་སྟོབས་ལས་གནས་རིས་ངན་པ་དེ་དག་ཏུ་མ་སྐྱེས་པར་འདིར་རྙེད་དཀའ་བའི་དལ་བའི་མཆོག་ཐོབ་པ་ནི་ངོ་མཚར་ཆེ་བའོ་ང་རིས་ཙམ་མོ་སྙམ་དུ་དལ་འབྱོར་རྙེད་དཀའ་བའི་ཚུལ་ཡང་དང༌ཡང་དུ་སེམས་པ་དང་། ད་ནི་འདི་ཉིད་ལ་སྙིང་པོ་བླངས་ནས་དོན་ཆེན་པོ་ཡོད་པ་ཉིད་དུ་བྱའོ་བསམ་ནས་གོང་དུ་སེམས་དགེ་བའི་དམིགས་རྣམས་ལ་འདོགས་པའི་ཐབས་མང་པོ་བཤད་པ་དེ་ལྟ་བུར་སེམས་པའི་སྒོ་ནས་དཔེར་ན་རིའི་རྒྱལ་པོ་རི་རབ་རྐྱེན་གང་གིས་ཀྱང་མི་གཡོ་བར་བརྟན་པར་གནས་པ་ལྟར་སྤང་བྱ་མི་མཐུན་ཕྱོགས་ཉོན་མོངས་དང་སྡུག་བསྔལ་སོགས་ཀྱི་རྐྱེན་དག་གིས་རབ་ཏུ་མི་གཡོ་བར་གཉེན་པོའི་སྟོབས་ཀྱི་བཟུང་བར་བྱ་བའི་སྒོ་ནས་རང་གི་སེམས་དབང་དུ་བྱ་བ་སྟེ། འདི་སེམས་དབང་དུ་བྱས་ནས་གཟུང་ཚུལ་གྱི་དོན་བསྡུ་བའངཡིན་ནོ།།ས་བཟང་འགྲེལ་པར། འདིར། མདོ་རྒྱན་གྱི་ལུང་། ཕྱེ་མ་ལེབ་དང་འདབ་ཆགས་དང་། །ཞེས་སོགས་ཚིགས་བཅད་དྲངས་ནས་རི་རབ་རྐྱེན་ཆུང་འབྲིང་ཆེ་གསུམ་གྱིས་མི་གཡོ་བ་ལྟར་སྡིག་གྲོགས་སོགས་རྐྱེན་གསུམ་གྱིས་མི་གཡོ་བར་རབ་ཏུ་བརྟན་པར་གཟུང་བར་བྱ་ཞེས་བཤད་དོ། །དེ་ལྟར་སྒོ་གསུམ་ཀ་ནས་བྱ་མི་འོས་པ་ཉེས་སྤྱོད་ལ་འཇུག་པ་གཉེན་པོས་ཚར་བཅད་ཅིང་ཟིལ་གྱིས་མནན་ནས་བྱ་བར་འོས་པ་དགེ་བའི་ཕྱོགས་ལ་རང་གི་ངང་གིས་འཇུག་པའི་ཕྱིར་དུ་གཉེན་པོའི་སྟོབས་ཀྱི་སེམས་དབང་དུ་བྱས་ནས་ཤིང་སྡོང་ཆེན་པོ་དང་རི་རབ་རླུང་སོགས་ཀྱིས་གཡོ་ཞིང་བསྐྱོད་མི་ནུས་པ་ལྟར་སེམས་རབ་ཏུ་བརྟན་པའི་རང་བཞིན་ཅན་དུ་བྱས་ཏེ་དེ་ལྟ་བུའི་གཉེན་པོའི་སེམས་དེས་དབང་བསྒྱུར་བའི་སྒོ་ནས་སྤྱོད་ལམ་ཐམས་ཅད་ལ་འཇུག་ཅིང་རྟག་ཏུ་གནས་པར་བྱ་བ་སྟེ་སེམས་སྦྱོང་གི་སྤྱོད་པའི་ཚུལ་དེ་ལྟ་བུ་ལ་བརྟེན་ནས་སྒོ་༌་གསུམ་གྱི་བསླབ་པ་ཉམས་པ་སྲུང་བར་བྱེད་པའི་ཐབས་འདི་དག་གིས་བསྟན་ལ། སྔར། སེམས་བསྲུང་བརྟུལ་ཞུགས་མ་གཏོགས་པ། །ཞེས་བཤད་པའི་དོན་སེམས་བསྲུང་བའི་བརྟུལ་ཞུགས་དེ་ཉིད་ཀྱང་འདི་དག་གིས་རྒྱས་པར་བསྟན་པ་ཡིན་ནོ།།
 
 གཉིས་པ་དགེ་བ་ཆོས་སྡུད་ཀྱི་ཚུལ་ཁྲིམས་ལ་སློབ་ཚུལ་ལ་གཉིས། བསླབ་པ་ལ་མི་སློབ་པའི་རྒྱུ་ལུས་ལ་ཆགས་པ་སྤང་དགོས་པར་བསྟན་པ། དགེ་བ་སྒྲུབ་པའི་ཐབས་ལ་མཁས་པར་བྱ་བའོ།།དང་པོ་ནི། བྱ་རྒོད་ཤ་ལ་སོགས་ཏེ། དེ་ལ། ཆགས་སེམས་ཀྱིས་ལུས་སྲུང་མི་རིགས་པའི་རྒྱུ་མཚན་སྤྱིར་བསྟན་པ་ནི། གོང་དུ་སེམས་བརྟན་པོར་གཟུང་བར་བྱ་གསུངས་པ་ལྟར་ལུས་འདི་ཉིད་ཀྱང་རྙེད་པར་དཀའ་བས་གཅེས་པར་བཟུང་ནས་བསྲུང་བར་བྱའོ་སྙམ་ན། དེ་མི་རིགས་པའི་ཚུལ་འདི་ལྟར། ད་ལྟ་ཆགས་སེམས་ཀྱིས་ལུས་ལ་བདག་གིར་བཟུང་ནས་འདི་ཉིད་སྲུང་བའི་ཕྱིར་འདིའི་ཁ་ཏ་བྱ་བ་མི་རིགས་ཏེ། རང་ཉིད་ཤི་ནས་སེམས་དང་བྲལ་བའི་ཕུང་པོ་དུར་ཁྲོད་དུ་བསྐྱལ་ནས་བོར་བ་ན་བྱ་རྒོད་བཟའ་བྱའི་ཤ་ལ་ཆགས་པ་མང་པོ་ཡིས་ལུས་ཀྱི་ཡན་ལག་རྐང་ལག་དང་རྒྱུ་ལྟོ་སོགས་དེ་དག་ཕྱོགས་ཕན་ཚུན་ཡས་མན་ཀུན་ཏུ་བཤལ་བ་སྟེ་དྲུད་ཅིང་འཁྲིད་པར་བྱས་ནས་ཟོས་པར་གྱུར་ཀྱང་དེའི་ཚེ་སེམས་སམ་ཡིད་ཁྱོད་མི་དགར་མི་བྱེད་ན་ད་ལྟ་རྒྱུ་མཚན་ཅིའི་ཕྱིར་ལུས་ལ་ཆགས་ཤིང་ཞེན་ནས་གཅེས་པར་བཟུང་སྟེ་འདི་སྲུང་བའི་ཁ་ཏའམ་གཉེར་ཁ་བྱེད་དེ་བྱེད་པ་མི་རིགས་སོ་ཞེས་པའོ། །ཡང་། ལུས་ཁྱོད་མི་དགར་མི་བྱེད་ན། །ཞེས་པའང་ཡོད་དེ། ལུས་རང་ལ་དེའི་ཚེ་མི་དགའ་བ་བྱེད་པའི་ནུས་པ་མེད་ན་ད་ལྟ་སེམས་ཁྱོད་ཀྱིས་ཅིའི་ཕྱིར་ལུས་ཀྱི་ཁ་ཏ་བྱེད་དེ་བྱེད་དོན་མེད་ཅེས་པའོ།།
 
 ལུས་སེམས་འབྲེལ་མེད་སོ་སོ་ཐ་དད་ཡིན་པས་སྲུང་མི་རིགས་པ་ནི། འོན་ཀྱང་བདག་དང་བདག་གི་བར་འབྲེལ་བར་སྲུང་ངོ་སྙམ་ན། ལུས་འདི་བདག་གིར་གཟུང་བར་བྱས་ནས་ཡིད་ཁྱོད་ཀྱིས་ཆགས་ཤིང་ཞེན་པས་གཅེས་སྤྲས་ཀྱི་སྒོ་ནས་ཅི་ཡི་ཕྱིར་སྲུང་བར་བྱེད་དེ་དེ་ལྟར་བྱེད་པ་མི་རིགས་ཏེ་ཉེས་པ་དང་སྡུག་བསྔལ་དུ་མ་སྐྱེད་པས་སོ། །འདི་རང་ལ་ཉེ་བར་མཁོ་བས་སོ་སྙམ་ན། ཡིད་ཁྱོད་ནི་ཐོག་མེད་ནས་འཁྱམས་ནས་འོང་བའི་སྔོན་དུས་ཀྱི་སྲིད་པ་འདིའི་སྔ་མའི་བར་སྲིད་ཀྱི་སེམས་ཀྱི་རྒྱུན་དང་ལུས་འདི་ནི་ཚེ་འདིའི་ཕ་མའི་མི་གཙང་བ་ལས་གྲུབ་པ་ཡིན་པས་ཡིད་ཁྱོད་དང་ལུས་འདི་གཉིས་ཕན་ཚུན་འབྲེལ་ཅི་ཡང་མེད་པའི་སོ་སོ་བ་དང་མཚན་ཉིད་ཀྱང་ཐ་དད་པ་ཡིན་ན་ལུས་བེམ་པོ་དེས་ཀོ་སྟེ་དེས་ནི་ཡིད་ཤེས་པ་ཁྱོད་ལ་་ལ་ཅི་ཞིག་བྱ་སྟེ། ལུས་འདིས་ཀྱང་སེམས་ཁྱོད་འདོར་སེམས་ཁྱོད་ཀྱིས་ཀྱང་ལུས་འདི་དོར་ནས་གཞན་དང་གཞན་དུ་སོ་སོར་འགྲོ་བའི་ཕྱིར། དེས་ན་ལུས་འདི་ལ་བདག་གིར་བཟུང་ནས་ཆགས་སེམས་ཀྱིས་སྲུང་བ་མི་རིགས་སོ།།
 
 ལུས་མི་གཙང་བས་སྲུང་མི་རིགས་པ་ནི། དེ་ལྟར་འབྲེལ་མེད་ཡིན་ཀྱང་སྔ་ནས་རང་གནས་པའི་རྟེན་དུ་བཟུང་བས་ད་འདོར་མི་རིགས་སོ་སྙམ་ན། ཀྱེ་མ་བླང་དོར་ལ་རྨོངས་པའི་ཡིད་ཁྱོད་རྒྱུ་མཚན་ཅི་ཡི་ཕྱིར་ཤིང་གི་གཟུགས་གཙང་མ་ཟས་གོས་ཀྱིས་གསོ་སྐྱོང་སོགས་ཀྱི་དཀའ་ཚེགས་ཅི་ཡང་མི་དགོས་པ་༌་ཞིག་ལ་བདག་གི་ལུས་སོ་ཞེས་རང་གནས་པའི་རྟེན་དུ་གཟུང་བར་མི་བྱེད་དེ་བྱེད་རིགས་ཀྱི་མི་གཙང་བ་དུ་མ་ཕྱོགས་གཅིག་ཏུ་འདུས་ཤིང་ཚོགས་པའི་ལུས་ཀྱི་འཁྲུལ་འཁོར་འདི་ཉིད་ནི་སུམས་ཤིང་རུལ་བ་དྲི་ང་བའི་རང་བཞིན་ཅན་དུ་འདུག་ཅིང་དཀའ་ཚེགས་ཀྱིས་ཀྱང་སྐྱོང་དགོས་པ་འདི་གཅེས་སྤྲས་ཀྱིས་བསྲུངས་ཏེ་བསྲེལ་བར་བྱས་པས་ཅི་ཞིག་རུང་སྟེ་འདིས་ནི་གནས་པའི་རྟེན་སོགས་ཉེར་མཁོའི་ཡོ་བྱད་ཀྱི་རྣམ་གྲངས་ཅིར་ཡང་མི་རུང་ངོ༌། །ཅིའི་ཕྱིར་སྲུང་ཞེས་དང་བསྲུངས་ཏེ་ཅི་ཞིག་རུང་ཞེས་པ་དག་ཀྱང་དོན་མེད་པར་ཆགས་ཞེན་ཙམ་གྱིས་སྲུང་མི་རིགས་ཞེས་བསྟན་པ་ཡིན་གྱི་དེ་ལས་གཞན་དུ་སྙིངཔོ་ལེན་པ་དང་གཞན་དོན་སྒྲུབ་པ་སོགས་ཀྱི་ཕྱིར་དུ་ནི་ལུས་བསྲུང་དགོས་པ་སྲུང་ཐབས་བསྲུངས་པའི་དགོས་པ་སོགས་མང་པོ་བསླབ་བཏུས་ལས་གསུངས་སོ།།
 
 ལུས་ལ་སྙིང་པོ་མེད་ལ་དེ་མེད་པས་སྲུང་མི་རིགས་པ་ནི། མི་གཙང་ཡང་འདི་ལ་སྙིང་པོ་ཡོད་པས་སྲུང་ངོ་སྙམ་ན། ལུས་འདི་ལ་ཆ་དངང་ཆ་སོ་སོར་ཕྱེ་ནས་འདི་ནི་པགས་པའོ་འདི་ནི་ཤའོ་འདི་ནི་རུས་པའོ་ཞེས་སོགས་སོ་སོར་བརྟགས་ན་སྙིང་པོ་མེད་དེ། འདི་ལྟར་ཐོག་མར་ལུས་ཀྱི་པགས་པའི་རིམ་པ་འདི་རང་གི་བློ་ཤེས་རབ་ཀྱི་མཚོན་རྣོན་པོ་ཡིས་ཤ་རུས་སོགས་ལུས་ཀྱི་ཆ་གཞན་ལས་ཐ་དད་དུ་རྣམ་པར་བ་ཕྱེ་ནས་བརྟགས་ན་སྙིང་པོ་མེད་ལ། པགས་པའི་འོག་གི་ཤ་ཡི་ཕུང་པོ་ཡང་རུས་པའི་དྲ་བ་རྣམས་ལས་ཤེས་རབ་ཀྱི་མཚོན་གྱིས་གུད་དུའམ་ལོགས་སུ་ཕྱེ་ནས་བརྟགས་ན་སྙིང་པོ་མེད་ལ། 
 
 རུས་པའི་འཁྲུལ་འཁོར་རྣམས་ཀྱང་ལྷུ་ཚིགས་དང་རྩིབས་རུས་ལ་སོགས་པའི་ཆ་དང་ཆར་སོ་སོར་དབྱེ་བར་བྱས་ནས་རུས་པའི་ནང་གི་བཅུད་རྐང་མར་ལ་ཐུག་གི་བར་དུ་སྙིང་པོ་ཡོད་མེད་ལེགས་པར་བལྟ་བར་བྱ་ཞིང་ས་ཆུ་སོགས་འབྱུང་བའི་ཚོགས་དང་ཕ་མའི་མི་གཙང་བ་འདུས་ཤིང་སྤུངས་པའི་ཕུང་པོ་འདི་ལ་ཕྱི་ནང་མགོ་མཇུག་གང་དུ་ཡང་བསྔགས་པར་འོས་ཤིང་སྲེལ་བར་འོས་པའི་སྙིང་པོ་ཅི་འདྲ་བ་ཞིག་ཡོད་ཅེས་བདག་ཉིད་ཀྱིས་ནི་སོ་སོར་རྟོག་པའི་ཤེས་རབ་ཀྱིས་ཡང་དང་ཡང་དུ་བརྟག་པར་གྱིས་ཤིག་དང་ཡིད་བརྟན་རུང་ཞིང་དཔྱད་བཟོད་པའི་སྙིང་པོ་ཅི་ཡང་མེད་དོ། །
 
 དེ་ལྟར་རྩོལ་བ་ཆེན་པོས་འབད་དེ་ཕྱི་ནང་ཀུན་ཏུ་ཞིབ་ཏུ་བཙལ་ཀྱང་བཙལ་ཡུལ་གྱི་ལུས་དེར་ཚོལ་མཁན་གྱི་ཡིད་ཁྱོད་ཀྱིས་བཙལ་བྱའི་སྙིང་པོ་ཅུང་ཟད་ཙམ་ཡང་མ་མཐོང་ན་སྔར་རྨོངས་པས་སྙིང་པོ་ཡོད་པར་རློམ་ནས་སྲུང་བར་མ་ཟད་ད་ལྟ་སྙིང་པོ་མེད་པར་ངེས་ཤིང་གོ་བཞིན་དུ་ཡང་ད་དུང་རྒྱུ་མཚན་ཅིའི་ཕྱིར་ཆགས་ཤིང་ཞེན་པའི་ཚུལ་གྱིས་ཡིད་ཁྱོད་ནི་ལུས་འདི་སྔར་བཞིན་སྲུང་བར་བྱེད་དེ་བྱེད་པའི་རྒྱུ་མཚན་གང་ཡིན་པ་དེ་སྨོས་ཤིག་ཅེས་པ་སྟེ་རྒྱུ་མཚན་སྨྲ་རྒྱུ་མེད་པས་སོ།།
 
 ལུས་ལ་ཉེར་མཁོ་མེད་པས་སྲུང་མི་རིགས་པ་ནི། སྙིང་པོ་མེད་ཀྱང་ལོངས་སྤྱད་དུ་རུང་ངོ་སྙམ་ན།ལུས་འདི་མི་གཙང་བ་དུ་མ་འདུས་ཤིང་བསགས་པ་ཡིན་ལ་ཡིད་ཁྱོད་ཀྱིས་ལུས་ཀྱི་ཤ་སོགས་མི་གཙང་བའི་ཚོགས་རྣམས་ནི་བཟར་མི་རུང་ཞིང་ལུས་ཀྱི་ཁྲག་དག་ཀྱང་བཏུང་དུ་མི་རུང་ལ་ནང་ཁྲོལ་རྒྱུ་མ་དང་ལྟོ་བ་ལ་སོགས་པའང་གཞིབ་པའམ་འཇིབ་ཏུ་མི་རུང་བ་ཡིན་ན་ཅི་ཡང་མི་རུང་བའི་ལུས་འདི་ཉིད་ཀྱིས་ཡིད་ཁྱོད་ལ་ཅི་ཞིག་བྱ་སྟེ་ལོངས་སྤྱད་དུ་རུང་བའི་ཉེར་མཁོ་ཅུང་ཟད་ཀྱང་མེད་པས་སོ། །
 
 དགོས་པ་གཞན་ཅི་ཡང་མེད་པའི་ལུས་འདི་གལ་ཏེ་སྲུང་ན་ཉིས་ན་སྟེ་རྣམ་པ་གཅིག་ཏུ་ནའམ་རྒྱུ་མཚན་གཅིག་ཏུ་ན་ཝ་དང་བྱ་རྒོད་དང་། རྒྱ་དཔེ་སོགས་སྒྲ་ཡོད་པར་གསུངས་པས་དུར་བྱ་དང་ཁ་ལ་སོགས་པ་དུར་ཁྲོད་ཀྱི་མི་ཤ་ཟ་བ་རྣམས་ཀྱིས་བཟའ་བྱའི་ཟས་ཀྱི་དོན་དུ་ལུས་འདི་སྲུང་བ་ཡིན་ན་དེ་ཙམ་གྱི་དོན་དུ་སྲུང་བ་ལ་མི་རིགས་པ་མེད་པས་རིགས་སོ་ཞེས་པའོ། །ཡང་གཅིག་ཏུ་ན་སྤྱད་དུ་མི་རུང་བས་སྲུང་མི་རིགས་ཉིས་སུ་ན་ལ་དང་བྱ་རྒོད་སོགས་ཀྱིས་སྤྱད་དུ་རུང་བས་དེ་དག་གི་ཟས་ཀྱི་དོན་ཙམ་དུ་སྲུང་བ་ལ་མི་རིགས་པ་མེད་ཅེས་རྣམ་བཤད་དུ་གསུངས་ལ། ཡང་ཉིས་ན་ཞེས་པ་རིགས་ན་ཞེས་པའི་དོན་དུ་འཆད་པ་ཡོད་ལ། གལ་ཏེ་ཞེས་པའི་དོན་དུ་བཤད་ན་རུང་སྙམ་མོ། །དེ་ལས་གཞན་དུ་འདི་སྲུང་རིགས་པའི་རྒྱུ་མཚན་ཅི་ཡང་མེད་པས་ཆགས་སེམས་ཀྱིས་འདི་བསྲུང་བར་མི་བྱ་ཞེས་པའི་དོན་ཏེ་འདི་ཡན་ཆད་ཀྱིས་ལུས་ལ་ཆགས་པ་ནས་སྲུང་མི་རིགས་པ་བསྟན་ལ། དེའང་སྙིང་པོ་མེད་པའི་ལུས་སྲོག་ལ་སྙིང་པོ་ལེན་དགོས་པ་ལ་དེའི་གེགས་ནི་ལུས་སྲོག་ལ་ཆགས་ཕ་ཡིན་ལ་དེའི་ཕྱིར་ལུས་སྲོག་ལ་ཆགས་པའི་གཉེན་པོ་སྒོམ་ཚུལ་དེ་ལྟར་བསྟན་པ་ཡིན་ནོ།།ལུས་མྱུར་དུ་འདོར་བས་དགེ་ལ་བཀོལ་ནས་སྙིང་པོ་ལེན་རིགས་པ་ནི། རྣལ་འབྱོར་ལྡན་པའི་མི་འོ་ཅོག་གི་སྟེ་ཡིན་ནོ་ཅོག་གམ་མི་ཡིན་ཚད་ཀྱི་ལུས་འདི་ནི་ད་ལྟ་གསོན་པའི་སྐབས་འདིར་བསོད་ནམས་དགེ་བའི་ལས་ལ་བཀོལ་དུ་རུང་བས་ན་དེར་བཀོལ་བར་བྱ་བ་ནི་རིགས་ཤིང་འོས་པ་ཉིད་དུ་ཟད་ཀྱི་དེ་ལས་གཞན་པའི་ཆགས་སེམས་ཀྱིས་སྲུང་བ་ལ་དགོས་པ་ཅི་ཡང་མེད་དེ། ཅིའི་ཕྱིར་ན་འདི་ལྟར་ཁྱོད་ཀྱིས་ད་ལྟ་ཉིད་ནས་དགེ་བའི་ཕྱོགས་ལ་བཀོལ་ནས་ངོ་བོའི་སྒོ་ནས་སྙིང་པོ་ཅི་ཡང་མེད་པ་ལ་སྙིང་པོ་ལེན་པའི་ཐབས་མི་བྱེད་པར་ཆགས་སེམས་ཀྱིས་བསྲུངས་པ་ལ་དགོས་པ་མེད་པར་མ་ཟད། 
 
 ཕྱི་ནས་སྙིང་པོ་ལེན་སྙམ་ནས་བསྲུངས་ཀྱང་ནི་ནམ་ཞིག་གི་ཚེ་འཆི་བདག་སྙིང་བརྩེ་བ་གཏན་ནས་མེད་པ་དེ་ཡིད་ཁྱོད་ལ་དབང་མེད་དུ་སྟོབས་ཆེན་པོས་སྲོག་དང་ཕྲལ་ནས་ལུས་ཕྲོགས་ཏེ་བྱ་རྒོད་དང་ཁྱི་དང་ཅེ་སྤྱང་ལ་སོགས་པར་བྱིན་པར་གྱུར་ན་དེ་ཡི་ཚེ་ཁྱོད་ཀྱིས་ཅི་བྱར་ཡོད་ཅི་ཡང་བྱར་མེད་དེ་ཐབས་ཅི་བྱས་ཀྱང་མི་འབྲལ་བར་སྲུང་བའི་ནུས་པ་མེད་དོ་ཞེས་པ་སྟེ་འཆི་བ་ནམ་འོང་ངེས་པ་མེད་པས་མྱུར་དུ་དགེ་བ་ལ་བཀོལ་རིགས་པའི་དོན་ནོ། །མི་འོ་ཅོག་ཅེས་པས་མི་ལས་གཞན་ཕལ་ཆེར་གྱི་ལུས་ནི་དགེ་བ་ལ་བཀོལ་དུ་གཏན་ནས་མི་རུང་ཞེས་བསྟན་ཏེ་དུད་འགྲོ་རྣམས་ཀྱི་ལུས་བཞིན་ནོ། །མི་འོ་ཅོག་སོགས་རྐང་པ་གཉིས་ཡར་ལ་སྦྱར་།ནས་དགོས་པ་གཉིས་ཀྱིས་སྲུང་རིགས་ཏེ་བྱ་རྒོད་སོགས་ཀྱི་ཟས་ཡིན་པ་དང་བསོད་ནམས་གསོག་པའི་ཡན་ལག་ཡིན་པས་སོ་ཞེས་བི་བྷཱུ་ཏིས་སོ།།འཆི་བདག་བརྩེ་བ་མེད་པ་ཞེས་པའི་དོན་ནི། དྲན་ཉེར། བཟོད་པར་དཀའ་བའི་སྟོབས་པོ་ཆེ། །སེམས་སྟོབས་གཏུམ་པས་ཀུན་རྒྱུ་བ། །སོ་སོའི་འཇིགས་ཆེན་དུ་མ་ནི། །འཆི་བདག་ཅེས་ནི་བརྗོད་པ་ཡིན། །བཟློག་ཐབས་མེད་པའི་དུས་ཀྱི་མེ། །སེམས་ཅན་རྣམས་ཀྱིས་ངེས་མྱོང་བ། །མི་རྣམས་གསོན་པའི་བར་ཆད་བྱེད། །འཆི་བདག་ཅེས་འདིར་བརྗོད་པ་ཡིན། །ཞེས་སོགས་གསུངས་པ་ལྟར་རོ།།
 
 དགོས་པའི་ལས་མི་བྱེད་ན་བསྐྱང་མི་རིགས་པའི་དཔེ་ནི། དེ་ལྟ་ཡིན་ནའང་ཟས་གོས་ཙམ་གྱིས་བསྐྱང་བ་ལ་མི་རིགས་པ་ཅི་ཡོད་སྙམ་ན་མི་རིགས་ཏེ། ཇི་ལྟར་ན། འཇིག་རྟེན་ན་བྲན་དང་གཡོག་རྗེབོའི་བྱ་བའི་ལས་གང་ལ་ཡང་བཀོལ་དུ་མི་བཏུབ་པའམ་བྱ་བ་ཅི་ཡང་མི་བྱེད་པ་རྣམས་ལའང་གོས་དང་ཟས་ལ་སོགས་པ་ཅི་མི་སྦྱིན་ན་སྟེ་ཅི་ཡང་སྦྱིན་མི་རིགས་ལ་དེར་མ་ཟད་ཆད་པས་གཅོད་པར་ཡང་བྱེད་རིགས་པ་དེ་བཞིན་དུ་ལུས་འདི་ལ་ཡང་གཅེས་སྤྲས་ཀྱིས་བཟའ་བཏུང་ལ་སོགས་པ་ཅི་དགོས་བསྟོད་གོས་ཅི་དགོས་བསྐོན་ཏེ་འབད་རྩོལ་གྱིས་གསོ་སྐྱོང་བྱས་ཀྱང་མཐར་ཡིད་ཁྱོད་ལ་མི་དབང་བར་ངེས་པར་འབྲལ་ཞིང་ཤི་༌་ནས་གཞན་དུ་འགྲོ་ན་ཁྱོད་ཀོའམ་ཁྱོད་ནི་དཀའ་ཚེགས་ཆེན་པོས་ཡོ་བྱད་བཙལ་ནས་ཅི་སྟེ་ཤ་ཐང་ཐང་དུ་གསོ་བར་བྱེད་དེ་དེ་ལྟར་གསོ་སྐྱོང་བྱེད་པ་ནི་ཆེས་མི་རིགས་པས་སོ། །འདིའི་རྩ་ཚིག་ལ་མི་བཏུབ་པའང་ཞེས་དང༌། མི་བཏུབ་ལའང་ཞེས་མི་འདྲ་བ་ཡོད་ལ་འང་གི་སྒྲས་བྲན་ལས་མི་བྱེད་པ་ལའང་ཟས་གོས་མི༌སྟེར་ན་དགེ་བའི་ལས་མི་བྱེད་པའི་ལུས་ལ་ལྟ་ཅི་སྨོས་ཞེས་སྡུད་པའོ།།
 
 སྙིང་པོ་ལེན་ཕྱིར་རང་གཞན་གྱི་དོན་དུ་བཀོལ་ཚུལ་དངོས་ནི། དགོས་པའི་ལས་མི་བྱེད་ན་བསྐྱང་མི་རིགས་པའི་རྒྱུ་མཚན་དེས་ན་བྲན་གཡོག་ལ་གླ་རྔན་བྱིན་ནས་ལས་ལ་འཁོལ་བ་བཞིན་དུ་སྙིང་པོ་མེད་པའི་ལུས་འདི་ལ་ཁ་ན་མ་ཐོ་བ་མེད་པའི་ཟས་གོས་སོགས་འཚོ་བའི་རྐྱེན་རྩིའམ་རྐྱེན་སྨན་གྱི་གླ་རྔན་ཙམ་བྱིན་ནས་ནི་ད་ནི་ཡིད་ཁྱོད་ཀྱིས་མྱུར་དུ་རང་གི་དོན་ཏེ་གཞན་དོན་དུ་བསོད་ནམས་དགེ་བའི་ལས་བྱེད་དུ་ཆུག་ཅིག །རང་ངམ་གཞན་ལ་འཕྲལ་དང་ཡུན་དུ་ཕན་པའི་དོན་ཅུང་ཟད་ཀྱང་མེད་པར་ལུས་འདི་ལ་ནི་བཟའ་བཏུང་སོགས་མཁོ་ཚད་ཐམས་ཅད་སྦྱིན་པར་མི་བྱའོ་སྟེ་བྲན་སོགས་ལའང་ལས་ཅི་ཙམ་བྱས་པ་དེ་ཚོད་ཀྱི་གླ་རྔན་ཙམ་བྱིན་རིགས་ཀྱི་ཁོ་རང་གིས་བསྒྲུབས་ཚད་ཐམས་ཅད་དང་མཁོ་ཚད་ཐམས་ཅད་སྦྱིན་མི་རིགས་པ་བཞིན་ནོ།།རང་གི་དོན་བྱེད་ཆུག་ཅེས་པ་ནི། མདོ་སྡེའི་རྒྱན་ལས། གཞན་གྱི་དོན་ནི་རང་གི་དོན་ཡིན་ནོ། །ཞེས་པ་ལྟར་བྱང་ཆུབ་སེམས་དཔས་སེམས་ཅན་གྱི་དོན་སྒྲུབ་པ་ཉིད་རང་གི་དོན་ཡིན་གྱི་དེ་ལས་གཞན་པའི་རང་གི་དོན་ཅི་ཡང་མེད་པས་དེ་ལྟར་གསུངས་སོ། །
 
 རྒྱུ་མཚན་དེའི་ཕྱིར་དཔེར་ན་འཇིག་རྟེན་ན་གྲུ་བཟང་པོ་ཉེ་བར་བསྡོགས་ནས་འཛིན་ཞིང་དེའི་ཟག་ལྷན་ལ་སོགས་བྱ་བ་ནི་ཆུ་ཆེན་པོའི་ཕ་རོལ་ཏུ་འགྲོ་བ་དང་ཚུ་རོལ་ཏུ་འོང་བའི་རྟེན་ཙམ་ཡིན་པ་ལྟར་དུ། རང་གི་ལུས་འདི་ལ་ཡང་རང་གཞན་སྲིད་མཚོའི་ཕ་རོལ་ཏུ་བརྒལ་བ་དང་བརྒལ་ནས་ཀྱང་སེམས་ཅན་གྱི་དོན་སྒྲུབ་པ་སོགས་ཀྱི་རྟེན་དུ་གྲུ་བཟང་པོ་ལྟ་བུ་ཡི་བློ་ཉེ་བར་བཞག་སྟེ་ད་ལྟ་ནས་གྲུའི་ཟག་ལྷན་ལྟར་ཟས་གོས་སོགས་ཀྱི་གླ་རྔན་ཙམ་བྱིན་ནས་རང་གཞན་ལ་གནོད་པའི་རྒྱུ་སྡིག་པའི་ལས་ལ་མི་བཀོལ་བར་བསམ་པ་སེམས་བསྐྱེད་དང་སྤྱོད་པ་ཕྱིན་དྲུག་སོགས་ཀྱི་དགེ་བའི་ལས་ལ་བཀོལ་ནས་སེམས་ཅན་གྱི་དོན་ཅི་ནུས་སུ་སྒྲུབ་པ་དང༌། མཐར་ཐུག་དོན་གཉིས་མཐར་ཕྱིན་པ་བསྒྲུབ་པའི་ཕྱིར་དུ་རྫོགས་པའི་སངས་རྒྱས་ཀྱི་གཟུགས་སྐུ་ཡིད་བཞིན་གྱི་ནོར་བུ་རིན་པོ་ཆེ་དགོས་འདོད་ཀུན་འབྱུང་ལྟ་བུ་དེ་ཉིད་བསྒྲུབས་ནས་གདུལ་བྱ་གང་ལ་གང་འདུལ་གྱི་ནི་ལུས་སྣ་ཚོགས་སུ་བསྒྱུར་ནས་སྲིད་པའི་གནས་སུ་ཚུར་འོང་ནས་ནམ་མཁའ་ཇི་སྲིད་ཀྱི་བར་དུ་འབད་མེད་ལྷུན་གྲུབ་ཀྱི་ཕྲིན་ལས་ཀྱི་སྒོ་ནས་སེམས་ཅན་གྱི་དོན་སྒྲུབ་པར་གྱིས་ཤིག་ཅེས་རང་གི་ཡིད་ལ་གདམས་པ་སྟེ། ལུས་འདི་ནི་རང་གཞན་གྱི་དོན་དུ་བསོད་ནམས་མ་ཡིན་པ་ལས་ལྡོག་པ་དང་བསོད་ནམས་ལ་འཇུག་པའི་རྟེན་ཡིན་པས་འདི་ལ་བརྟེན་ནས་དཀར་ནག་གི་ལས་ལ་འཇུག་ལྡོག་ཚུལ་བཞིན་དུ་བྱེད་པ་དང་དེ་ལྟ་བུའི་ལམ་ཉམས་སུ་བླངས་ཏེ་སངས་རྒྱས་ཀྱི་གོ་འཕང་བསྒྲུབས་ནས་མཐར་སེམས་ཅན་གྱི་དོན་ལ་འཇུག་པའི་རྟེན་ཡང་དེ་ལ་བརྟེན་ནས་བྱེད་པ་ཡིན་པས་ན་གང་འདུལ་གྱི་ལུས་བཟུང་ནས་ནམ་མཁའ་ཇི་སྲིད་བར་གཞན་དོན་ལ་༌་འཇུག་དགོས་པའི་ཕྱིར་ལུས་ལ་གྲུའི་བློ་བནག་ཅེས་གསུངས་ཏེ་འདས་དུས་ལ་སྙིང་བོ་ལེན་ཚུལ་དངོས་བསྟན་ཏོ།།དེ་ལྟར་ལུས་ལ་ཆགས་པ་སྤོང་བ་དང་སྙིང་པོ་ལེན་ཚུལ་བསྟན་པ་དེ་དག་ནི། བསླབ་བཏུས་སུ་རྡོ་རྗེ་རྒྱལ་མཚན་གྱི་མདོ་དྲངས་པ་ལས། སློང་བ་འོངས་པ་དག་ལ་རྣ་བའམ་སྣ་ཡོངས་སུ་གཏོང་བ་ན་བྱང་།ཆུབ་སེམས་དཔས་སྤྱོད་པས་ཟིན་ཅིང་ཞེས་སོགས་དང༌། སྙིང་པོ་མེད་པའི་ལུས་ལ་ལེགས་པར་བརྟགས་པའི་སྙིང་པོ་ལེན་པའི་སེམས་དང་མཐར་དུར་ཁྲོད་དུ་འགྲོ་བར་ལུས་རྗེས་སུ་དྲན་པའི་ཡིད་ལ་བྱེད་པ་དང་།།ལུས་གཞན་ལ་རག་ལས་པར་ཡིད་ལ་བྱེད་པ་དང་མི་རྟག་པ་ཉིད་ཀྱིས་ཟིན་པའི་ལུས་དང་གཞན་གྱི་ཟས་སུ་སེམས་པས་ལུས་ལ་སྤྱང་ཀི་དང་ཅེ་སྤྱང་དང་ཝ་དང་ཁྱིའི་ཟས་སུ་རྟོག་ཅིང་ཞེས་སོགས་གསུངས་པ་ལྟར་༌་དང༌། །རྒྱལ་པོ་ལ་གདམས་པ་ལས་ཀྱང་། ལུས་འདི་ས་གཏིང་འདྲ་སྟེ་ཆོག་མི་ཤེས། །མི་གཙང་ལས་བྱུང་མི་གཙང་ཕུང་པོ་ཡིན། །ན་རྒ་འཆི་སོགས་སྡུག་བསྔལ་ཀུན་གྱི་གནས། །ཤི་ནས་ལུས་པོར་ས་ཡི་ཕྱོགས་ཙམ་གཙོག །བྱ་དང་ཁྱི་སྤྱང་ལ་སོགས་རྣམས་ཀྱིས་ཟ། །བསྙེན་བཀུར་འབད་ཀྱང་འཆི་བདག་སྲིན་པོས་འཕྲོག །མཁས་པས་སྨད་ཅིང་བླུན་པོ་ཆགས་པའི་གནས། །དེ་བས་མཁས་པ་སུ་ཞིག་ལུས་ལ་ཆགས། །ལུས་ཀྱི་ཕྱིར་ནི་ཡ་ངར་འཇུག་མི་བྱ། །འདི་ལ་གླ་རྔན་གོས་ཟས་བྱིན་ནས་སུ། །ཡུན་གྱི་ཕན་ཕྱིར་བསོད་ནམས་གསོག་ཏུ་གཞུག །ཅེས་སོགས་གོང་དུ་བཤད་ཟིན་གྱི་དོན་དེ་དག་དང་འདྲ་བར་གསུངས་ལ། དཔས་བྱིན་གྱིས་ཞུས་པར། མི་ཉིད་ཤིན་ཏུ་རྙེད་དཀའ་རྙེད་པ་ལ། །ལུས་ཀྱི་ཕྱིར་ནི་སྡིག་པ་མ་བྱེད་ཅིག །འདི་ནི་དུར་ཁྲོད་པ་སྟེ་ཅེ་སྤྱང་ཟས། །ལུས་ཀྱི་ཕྱིར་ནི་ཡ་ངར་མ་འཇུག་ཅིག །གཡོ་ལྡན་ལུས་ལ་སྲེད་པ་བསྐྱེད་ནས་ནི། །བྱིས་པ་རྟག་ཏུ་རྣམ་པར་རྨོངས་ཏེ་འཁྱམས། ལུས་འདི་བྱས་པ་མི་གཟོ་ངོས་ཡིན་པས། །ཉིན་དང་མཚན་དང་སྡུག་བསྔལ་ཚོར་བ་མྱོང༌། །རྟག་ཏུ་ནད་འདྲ་སྡུག་བསྔལ་འཁྲུལ་འཁོར་ཏེ། །ལུས་འདི་ངན་སྐྱུགས་རྣམས་དང་མཆིལ་མས་གང༌། །བཀྲེས་དང་སྐོམ་པས་རྟག་ཏུ་མངོན་པར་གཅེས། །མཁས་པ་སུ་ཞིག་ལུས་ལ་སྲེད་པ་སྐྱེད། །ཅེས་སོགས་གསུངས། དེ་བཞིན་དུ་དལ་འབྱོར་དང་ལྡན་པའི་ལུས་རྙེད་དཀའ་བ་དང་རྙེད་ཀྱང་ལུས་སྲོག་མི་རྟག་ཅིང་སྙིང་པོ་མེད་པ་དང་སྙིང་པོ་མེད་པའི་ལུས་སྲོག་ལ་སྙིང་པོ་ལེན་དགོས་པའི་ཚུལ། བྱང་ཆུབ་སེམས་དཔའི་སྡེ་སྣོད་ལས་ཀྱང་། མི་ལུས་རབ་ཏུ་རྙེད་པར་དཀའ་བ་ཡང་། །དེ་ནི་བདག་གིས་དཀའ་བས་ཐོབ་གྱུར་ཏེ། །ཞེས་སོགས་དང་། །ལུས་ནི་ཉམས་ཆུང་མི་རྟག་མི་བརྟན་ཏེ། །དབུ་བ་རྡོས་དང་ཆུ་ཡི་ཆུ་བུར་འདྲ། །སྒྱུ་མ་ལྟ་བུར་གར་ལ་ལྟ་དང་མཚུངས། །རྨི་ལམ་མཐོང་དང་འདྲིད་པར་སྨྲ་བ་བཞིན། །སྲོག་ནི་ཡུན་ཐུང་ཚེ་ཡང་ཟད་པར་འགྱུར། །ཇི་སྲིད་སྤྲིན་དང་གློག་ནི་མི་གནས་ལྟར།།སྐད་ཅིག་ཏུ་ནི་དེ་བཞིན་སྲོག་ཀྱང་འགྱུར། །སྙིང་པོ་མེད་ལ་སྙིང་པོ་ལེན་པར་བྱེད། །ཅེས་གསུངས་སོ༑༑
 
 གཉིས་པ་དགེ་བ་སྒྲུབ་པའི་ཐབས་ལ་མཁས་པར་བྱ་བ་ནི། དེ་ལྟར་རང་དབང་སོགས་ཏེ། དེ་ལ། འཕྲལ་གྱི་སྤྱོད་ལམ་ཞི་དུལ་བྱ་བ་ནི། གོང་དུ་བཤད་པ་དེ་ལྟར་ལུས་ངག་གི་བྱ་བ་ཐམས་ཅད་ལ་སེམས་ཀྱིས་དབང་སྒྱུར་ནུས་པའི་རང་དབང་ཡོད་པར་གྱིས་ཏེ་སྤྱིར་དུས་རྟག་ཏུ་དང་ཁྱད་པར་གཞན་དང་ཕྲད་པ་ལྟ་བུའི་ཚེ་ལུས་ཀྱི་ཀུན་སྤྱོད་དག འ་བས་འཛུམ་པ་དང་བཅས་པའི་བྱད་བཞིན་གྱི་མདངས་དྭངས་ཤིང་གསལ་བ་ཉིད་དུ་གྱིས་ལ། སྨིན་མ་གཉིས་དཔྲལ་བར་བསྡུས་པའི་ཁྲོ་གཉེར་ལྡན་པའི་ངོ་ཟུམ་ནག་པོ་ཡོངས་སུ་ཐོང་སྟེའམ་ཡོངས་སུ་དོར་ལ་འགྲོ་བའི་ཚོགས་ཐམས་ཅད་ལ་རྒྱུ་མེད་པར་ཡིད་གཅུགས་པས་ཕན་འདོགས་པའི་མཛའ་བཤེས་ཀྱི་ངང་ཚུལ་འཆང་བ་དང༌། གཞན་གྱིས་མ་སྨྲས་པའི་སྔོན་དུ་ལེགས་པར་འོངས་སམ་ཞེས་བརྗོད་པ་ལ་སོགས་པའི་གསོང་བོར་སྨྲ་བའམ་རྒྱུན་པར་ཡིད་ཕེབས་པར་སྨྲ་བའི་གཏམ་གསོང་པོ་སྟེ་དྲང་ཞིང་བདེན་པའི་ཚིག་སྨྲ་བར་གྱིས་ཤིག་ཅེས་ངག་གི་ཀུན་སྤྱོད་དང༌། 
 
 ཁྲི་དང་ཁྲིའུ་ཆུང་དང་མལ་སྟན་ལ་སོགས་པའི་ཡོ་བྱད་བཤམས་པ་དང་སྡུད་པ་སོགས་བྱེད་པའི་སྐབས་སུ་ཡང་མ་བརྟགས་པར་བབ་ཅོལ་དུ་རྟབ་རྟབ་པོར་ཤུགས་ཆེན་པོས་སྒྲ་དྲག་པོ་དང་བཅས་པར་ཐར་བབས་བབས་སུ་མི་དོར་རོ་ཞེས་ཏེ་གཞན་ལ་གནོད་པའི་རྒྱུ་སྤང་བ་དང༌། ཁར་པའི་སྒོ་འབྱེད་པའི་ཚེ་ང་བཙན་ཐབས་ཀྱིས་དྲག་ཏུ་ཕུལ་ཏེ་མི་དབྱེ་སྟེ་ནང་ན་གནས་པ་ལ་མི་དགའ་བ་སྐྱེད་པས་སོ། །མདོར་ན་དུས་རྟག་ཏུ་སྤྱོད་ལམ་ཐམས་ཅད་ཀྱི་སྐབས་སུ་ཡང་དྲག་རྡལ་དང་ཁེངས་དྲེགས་ཀྱི་སྤྱོད་པ་རྩ་བ་མོ་མི་བྱ་བར་འུར་ཟ་དང་གཅོམ་བསྐྱུང་སྟེ་སྤྱོད་ལམ་ཀུན་ནས་ཞི་ཞིང་འཇམ་པའི་སྒོ་ནས་གཞན་དག འ་ཞིང་མོས་འདུན་སྐྱེ་བར་འགྱུར་བ་དེ་ལྟ་བུ་བྱའོ་སྟེ་གཞན་མི་དགའ་བ་སྤོང་བ་དང་གཞན་བསམ་གཏན་སྒོམ་པའི་ཚེར་མ་ཐོང་བའི་ཐབས་སོ།།
 
 སྤྱོད་ལམ་འཇམ་པོ་བྱ་ཚུལ་དཔེས་བསྟན་པ་ནི། དཔེར་ན་ཆུ་སྐྱུར་ཏེ་ཉ་གསོད་པའི་བྱ་དང་བྱི་ལ་དང་ཆོམ་རྐུན་བྱེད་པ་དག་གཅོམ་བསྐྱུང་ནས་འུར་སྒྲ་ཆེན་པོ་བྱེད་པ་མེད་པར་གཞན་གྱིས་མི་ཚོར་བར་བྱས་ནས་དལ་བུས་འཇབ་ཅིང་འགྲོ་བ་ཡིས་རང་རང་གིས་མངོན་པར་འདོད་པའི་དོན་སོ་སོར་སྒྲུབ་ནུས་པ་ཡིན་གྱི་དེ་ལྟར་མ་བྱས་ན་སྒྲུབ་མི་ནུས་ལ། ཐུབ་པས་སྟེ་སྒོ་གསུམ་འདུལ་སྦྱོང་བྱེད་པའི་དཀའ་ཐུབ་ཀྱི་བརྟུལ་ཞུགས་ཉེ་བར་བླངས་པའི་བྱང་སེམས་རྣམས་ཀྱིས་ཀྱང་རྟག་ཏུ་དེ་བཞིན་དུ་བག་ཡོད་པའི་སྒོ་ནས་སྤྱོད་ལམ་ཞི་ཞིང་དུལ་བ་ལ་སྤྱད་པར་བྱས་ནས་རང་གིས་མངོན་པར་འདོད་པ་ལྟར་གྱི་གཞན་གྱི་དོན་སྒྲུབ་པའི་ཐབས་ལ་མཁས་པར་བྱའོ། །འདི་ནི་སྤྱོད་ལམ་འཇམ་པོའི་སྒོ་ནས་འདོད་པའི་དོན་སྒྲུབ་པའི་དཔེ་དོན་སྦྱར་བ་ཙམ་ཡིན་ནོ། །དེ་དག་ནི་ལུས་ཀྱི་ཀུན་སྤྱོད་གཙོ་བོར་གྱུར་པའི་སྤྱོད་ལམ་ཐམས་ཅད་ཀྱི་སྐབས་སུ་ཉེས་པ་སྐྱེད་པའི་ཆོས་འགལ་གྱི་སྤྱོད་པ་རྣམས་སྤངས་ནས་ཆོས་མཐུན་གྱི་སྤྱོད་པ་ལ་ལུས་ངག་བཀོལ་བའི་ཚུལ་ཡིན་ལ་ལུས་ངག་ལ་སྙིང་པོ་ལེན་པའི་ཐབས་ཀྱང་དེ་ཉིད་ཡིན་ནོ།།དེ་ལྟར་ཏིང་འཛིན་རྒྱལ་པོ་ལས། །ཟླ་རྒྱས་བཞིན་འཛུམ་དུལ་བ་དང་། །རྒན་རབས་དང་ནི་གསར་བུ་ལ། །རྟག་ཏུ་གསོང་པོར་སྨྲ་བ་དང༌། །དེས་ཤིང་ང་རྒྱལ་མེད་པར་བྱ། །ཞེས་དང་། །ནོར་བུའི་ཕྲེང་བར་ཡང་། གལ་ཏེ་གཞན་དག་མཐོང་བའི་ཚེ། །ཞི་དེས་གསོང་པོར་སྨྲ་བ་དང༌། །ཁྲོ་གཉེར་ངོ་ཟུམ་སྤང་བྱ་ཞིང་། །རྟག་ཏུ་འཛུམ་ཞིང་གནས་པར་བྱ། །ཞེས་པ་ལྟར་དང༌། མདོར་ན་སྤྱོད་ལམ་ཀུན་ཏུ་སེམས་ཅན་གཞན་ཀུན་གྱིས་བྱང་སེམས་རང་ཉིད་མཐོང་མ་ཐག་ཏུ་དག འ་ཞིང་འདུན་པར་འགྱུར་བའི་སྤྱོད་པ་ལ་སློབ་དགོས་ཏེ།། བསླབ་བཏུས་ལས། སེམས་ཅན་འདུན་པར་བྱ་བ་དེ་ཉིད་བྱང་ཆུབ་སེམས་དཔའི་བྱ་བ་ཡིན་ཏེ། ཆོས་ཡང་དག་པར་སྡུད་པ་ལས། བྱང་སེམས་མཐོང་དགས་གསོལ་པ། བཅོམ་ལྡན་འདས་བྱང་ཆུབ་སེམས་དཔའ་ཅི་ནས་སེམས་ཅན་རྣམས་ཀྱི་མཐོང་མ་ཐག་ཏུ་དགའ་བར་འགྱུར་བ་དེ་ལྟ་དེ་ལྟར་བསྒྲུབ་པར་བགྱིའོ། །དེ་ཅིའི་སླད་དུ་ཞེ་ན། བཅོམ་ལྡན་འདས་བྱང་ཆུབ་སེམས་དཔའི་བགྱི་བ་གཞན་མ་མཆིས་ཀྱི་སེམས་ཅན་ཡོངས་སུ་སྨིན་པར་བགྱི་བར་བས་ཏེ་བཅོམ་ལྡན་འདས་འདི་ནི་བྱང་ཆུབ་སེམས་དཔའི་ཆོས་ཡང་དག་པར་བརྗོད་པ་ལགས་སོ། །ཞེས་གསུངས་པ་ལྟར་བསླབ་པར་བྱའོ།།
 
 ཕན་པའི་གདམས་ངག་ཕན་ཚུན་མཐུན་པར་སྒྲུབ་པ་ནི། གཞན་གྱིས་བཅོལ་བའམ་མ་བཅོལ་ཡང་།རུང་གཞན་ལ་གཞེན་བསྐུལ་ཏེ་ཕ་རོལ་པོ་ཉེས་པ་ལས་འཆོས་པ་དང་འགྱོད་པ་སེལ་བ་དང་དགེ་སྦྱོར་ལ་བསྐུལ་བའི་ཆོས་མཐུན་གྱི་གྲོས་འདེབས་པ་ལ་རང་ཉིད་མཁས་པར་བྱས་ཤིང་། ངེད་ལ་གྲོས་འདེབས་གྱིས་ཤིག་ཅེས་གསོལ་བ་བཏབ་ནས་རང་གིས་མ་བཅོལ་ཡང་གྲོགས་སོགས་གཞན་གྱིས་ཕན་སེམས་ཀྱི་སྒོ་ནས་རང་ལ་འདི་ཕྱི་ཀུན་ཏུ་ཕན་པར་བྱེད་པའི་གདམས་ངག་དང་རྗེས་སུ་བསྟན་པ་འདོམས་པར་བྱེད་པ་བྱུང་ན་དེ་དག་ལ་ཁྱད་གསོད་ཀྱིས་སུན་འབྱིན་མི་བྱེད་པར་བླ་མར་བཟུང་ནས་གུས་པ་དང་བཅས་པས་ལེགས་སོ་ཞེས་སྤྱི་བོས་བླང་བར་བགྱིས་ཏེ་དུས་རྟག་ཏུ་ང་རྒྱལ་མེད་པའི་སྒོ་ནས་དེ་དག་ཀུན་གྱི་བཀའ་བཞིན་སྒྲུབ་པའི་སློབ་མ་ལྟ་བུར་གྱུར་པའི་ཚུལ་དུ་བྱེད་པ་སྟེ་མ་གུས་པ་དང་ང་རྒྱལ་སྤོང་བའི་ཐབས་སོ། །
 
 ཉོན་མོངས་པའི་གཉེན་པོར་གྱུར་ཅིང་སེམས་ལ་ཕན་པའི་གདམས་ངག་དམ་པའི་ཆོས་ཀྱི་ཚིག་ལེགས་པར་སྨྲས་ནས་སྟོན་པ་ཐམས་ཅད་ལ་དེ་དང་དེ་དག་སེམས་མགུ་བར་བྱ་བའི་ཆེད་དུ་དགེ་བར་གསུངས་སོ་ཞེས་ཡི་རང་གི་སྒོ་ནས་བསྔགས་པའི་ཚིག་བརྗོད་པར་བྱ་ལ་གཞན་ཡོན་ཏན་དང་ལྡན་པ་ལ་བསྔགས་བརྗོད་བྱེད་པ་དང་བདེན་པའི་ཚིག་སྨྲ་བ་དག་ལའང་དེ་ལྟར་དགེ་བར་གསུངས་སོ་ཞེས་བརྗོད་པར་བྱའོ། །དགེ་ལྷས་ཀུན་ཉོན་གྱི་གཉེན་པོར་གྱུར་པའི་ཚིག་ལེགས་པར་སྨྲས་ནས་སྟོན་པ་ནི་སངས་རྒྱས་ཀྱིས་བྱིན་གྱིས་བརླབས་པ་ལས་བྱུང་བའམ་སངས་རྒྱས་ཀྱིས་གསུངས་པ་དང་ཁྱད་མེད་པས་དགེ་བར་གསུངས་སོ་ཞེས་བརྗོད་དགོས་པར་གསུངས་སོ།།གཞན་དགེ་ལེགས་ལྡན་པ་དགའ་བར་བྱ་ཚུལ་ནི། ཕ་རོལ་པོ་དག་གིས་དཀོན་མཆོག་མཆོད་པ་སོགས་བསོད་ནམས་དགེ་བའི་ལས་བྱེད་པ་མཐོང་བར་གྱུར་ན་ལེགས་པར་བྱས་སོ་བྱ་བར་འོས་པ་བྱས་སོ་ཞེས་དངོས་སུ་བསྟོད་ཅིང་བསྔགས་པས་བསོད་ནམས་བྱེད་པ་པོ་དེ་ཉིད་ལེགས་པར་དག འ་བ་དང་སྤྲོ་བ་བསྐྱེད་པར་བྱའོ་ཞེས་ཏེ་ལེགས་པར་སྨྲས་པ་སོགས་དེ་དག་ནི་ཕྲག་དོག་སྤོང་པའི་ཐབས་སོ། །
 
 རང་གིས་གཞན་གྱི་ཡོན་ཏན་བརྗོད་པའི་དུས་དངོས་སུ་བརྗོད་ན་ཁ་གསག་ཏུ་འགྱུར་གྱིས་དོགས་པའི་ཚེ་ལྐོག་ན་དེའི་ཡོན་ཏན་བརྗོད་པའི་སྒོ་ནས་བསྟོད་པར་བྱ་ཞིང༌། གཞན་ལྷས་བྱིན་ལྟ་བུས་གཞན་མཆོད་སྦྱིན་ལྟ་བུའི་ཡོན་ཏན་བརྗོད་པ་རང་གིས་ཐོས་ན་ཡང་དེ་ལ་མི་དགའ་བས་འགལ་བའི་ཚིག་མི་སྨྲ་བར་དེ་དེ་བཞིན་ནོ་ཞེས་ལྷས་བྱིན་ལྟ་བུ་དེ་ཉིད་ཀྱི་རྗེས་སུ་མཐུན་པར་བརྗོད་ནས་དེའི་སེམས་དག འ་བར་བྱ་ལ། གཞན་འགའ་ཞིག་གིས་མངོན་ལྐོག་གང་རུང་དུ་དགའ་ཞིང་སྤྲོ་བས་རང་གི་ཡོན་ཏན་བརྗོད་པ་ཐོས་ན་དེས་བརྗོད་པའི་ཡོན་ཏན་དེ་རང་ལ་ཡོད་མེད་ལེགས་པར་བརྟགས་ལ་གལ་ཏེ་ཡོད་ན་བརྗོད་པ་པོ་དེ་ཡོན་ཏན་ལ་རྗེས་སུ་ཆགས་ཤིང་གཞན་ཡོན་ཏན་ཅན་དུ་ཤེས་པར་ནུས་པའི་དག་སྣང་ཅན་དུ་རིག་པར་བྱའི་དེས་རང་གི་སེམས་ཁེངས་ཤིང་རློམ་པར་མི་བྱ་སྟེ་དེ་དག་ནི་རིམ་པར་ཁ་གསག་དང་ཕྲག་དོག་དང་ང་རྒྱལ་སྤང་བའོ།།ཡང་ན་གོང་གི་བསོད་ནམས་བྱེད་པ་མན་ཆད་ཀྱི་དོན་འདི་ལྟར་འཆད་དེ། བསོད་ནམས་བྱེད་པ་མཐོང་ན་དངོས་སུ་དེ་ལ་བསྟོད་པར་བྱས་ནས་དེ་དགའ་བར་བྱ་ཞིང་ལྐོག་ནའང་བསོད་ནམས་བྱེད་པ་དེའི་ཡོན་ཏན་བརྗོད་པར་བྱ་བ་དང་གཞན་གྱིས་བསོད་ནམས་བྱེད་པ་དེའི་ཡོན་ཏན་བརྗོད་ནའང་རང་གིས་ཀྱང་དེའི་རྗེས་སུ་མཐུན་པར་བརྗོད་པར་བྱའོ། །གཞན་འགས་རང་གི་ཡོན་ཏན་བརྗོད་ན་བརྗོད་པ་པོ་དེ་ཡོན་ཏན་གྱི་ཁྱད་པར་ཤེས་ནུས་པའི་ཡོན་ཏན་ཅན་དུ་རིག་པར་བྱ་ཞེས་ཀྱང་གསུངས་སོ། །གཞན་ལ་གཞེན་བསྐུལ་འདེབས་པ་ལ་སོགས་པ་འདི་དག་ནི་ཆོས་དང་འགལ་བའི་ངག་གི་ཀུན་སྤྱོད་སྤངས་ནས་ཆོས་དང་མཐུན་པའི་སྤྱོད་པ་ལ་ངག་བཀོལ་ནས་དེ་ལ་སྙིང་པོ་ལེན་པའི་ཚུལ་ལོ།།
 
 གཞན་གྱི་ཡོན་ཏན་ལ་མི་བཟོད་པ་སྤང་བ་ནི། སྤྱིར་རང་གཞན་གྱིས་སྒོ་གསུམ་གྱི་བྱ་བ་ཅི་དང་ཅི་རྩོམ་པ་ཐམས་ཅད་རང་རང་གི་སྡུག་བསྔལ་སྤོང་ཞིང་དགའ་བདེ་བསྐྱེད་པའི་ཕྱིར་ཡིན་ལ། ཁྱད་པར་བྱང་ཆུབ་སེམས་དཔས་ནི་བྱ་བ་གང་རྩོམ་ཐམས་ཅད་གཞན་ཕ་རོལ་པོ་དག འ་ཕྱིར་ཏེ་དག འ་བསྐྱེད་པའི་ཐབས་ཁོ་ནའི་ཕྱིར་ཡིན་ན་དེ་ལྟ་བུའི་རང་གཞན་གྱི་དགའ་བ་དེ་ནི་ནོར་རྫས་ཆེན་པོ་བཏང་བའི་རིན་གྱིས་ཉོ་ནའང་ཤིན་ཏུ་དཀོན་པ་ཡིན་ལ་འང་གི་སྒྲས་རིན་མེད་ན་ལྟ་ཅི་ཞེས་པའོ། །དེ་ལྟ་བས་ན་གཞན་རང་རང་གིས་འབད་རྩོལ་གྱི་སྒོ་ནས་བསྒྲུབས་པར་བྱས་པའི་ཕུན་སུམ་ཚོགས་པའི་ཡོན་ཏན་སོ་སོའི་རྒྱུད་ལ་གང་དང་གང་ཡོད་པ་དེ་རང་གིས་མཐོང་ཐོས་སུ་གྱུར་པའི་ཚེ་དེ་ལ་མི་དགའ་ཞིང་མི་བཟོད་པའི་ཕྲག་དོག་མི་བྱ་བར་དེ་དང་དེ་ལ་བསྔགས་པ་བརྗོད་ནས་དེའི་ཡོན་ཏན་གྱིས་རང་རྒྱུད་ལ་དགའ་བ་བསྐྱེད་ནས་དེ་ལྟ་བུའི་དགའ་བའི་བདེ་བ་ལ་རང་ཉིད་ཀྱིས་ལོངས་སྤྱད་པར་བྱ་རིགས་ཏེ་དེ་ནི་རིན་གྱིས་ཉོ་མི་དགོས་པར་འབད་མེད་དུ་གནས་པས་སོ། །དེ་ལྟར་གཞན་གྱི་ཡོན་ཏན་ལ་དག འ་བར་བྱས་པས་ཕ་རོལ་པོ་དག་གི་སེམས་ལའང་དགའ་བ་དང་མགུ་བ་ཐོབ་ནས་དེ་དག་ཀྱང་ཚིམ་པར་འགྱུར་རོ། །
 
 ཚུལ་དེ་ལྟ་བུར་གཞན་གྱི་ཡོན་ཏན་ལ་ཕྲག་དོག་མི་བྱ་བར་བསྟོད་ཅིང་དགའ་བར་བྱས་པས་ནི་བདག་ལ་ཚེ་འདིར་རང་རྒྱུད་ཀྱི་༌་ཡོན་ཏན་དང་ལོངས་སྤྱོད་སོགས་ཅུང་ཟད་ཀྱང་གོད་པའམ་བརླག་ཅིང་ཉམས་པ་ནི་ཡོང་མེད་དེ་ཡོང་ཡེ་མེད་པའམ་རྣམ་པ་ཀུན་ཏུ་མེད་ལ་དེ་མེད་པར་མ་ཟད་འཇིག་རྟེན་ཕ་རོལ་ཏུ་ཡང་གཞན་གྱི་ཕུན་སུམ་ཚོགས་པ་ལ་དགའ་ཞིང་ཡི་རང་བྱས་པའི་འབྲས་བུ་དགའ་བ་དང་བདེ་བ་རྒྱ་ཆེ་བ་ཐོབ་བོ། །ཡང་གི་སྒྲས་ཕྱི་མར་མ་ཟད་ཚེ་འདིར་ཡང་བསོད་ནམས་འཕེལ་ཞིང་དགའ་བདེ་མྱོང་ཞེས་བསྟན་ཏོ། །དེ་ལས་བཟློག་སྟེ་གཞན་གྱི་ཡོན་ཏན་ལ་མི་བཟོད་པའི་སྔར་ཞུགས་དང་ཕྲག་དོག་བྱས་པའི་ཉེས་པས་ནི་ཚེ་འདིར་ཡང་རང་གི་སེམས་ལ་ཚོར་བ་མི་དག འ་བ་སྐྱེ་བ་དང་ལུས་ལ་ཚོར་བ་སྡུག་བསྔལ་ཆེན་པོ་འབྱུང་བར་འགྱུར་ཞིང་དེར་མ་ཟད་འཇིག་རྟེན་ཕ་རོལ་ཏུ་ཡང་དེའི་འབྲས་བུ་མི་འདོད་པ་དང་སྡུག་བསྔལ་རྒྱ་ཆེ་བ་འབྱུང༌།ཇི་སྐད་དུ། གཞན་ལ་གནོད་པ་ཕྲག་དོག་འདྲ་བ་མེད། །ཅེས་དང༌། གཞན་ཡང་ཕྲག་དོག་གི་ཉེས་པ་དཔག་མེད་གསུངས་པའི་ཕྱིར་རོ།།
 
 སྨྲ་བ་དང་ལྟ་བའི་ཀུན་སྤྱོད་ཇི་ལྟར་བྱ་བ་ནི། གཞན་དང་ལྷན་ཅིག་གཏམ་སྨྲ་ན་ཡང་ཕན་ཚུན་སྙིང་ཐག་པ་ནས་ཡིད་ཆེས་སུ་རུང་པའམ་ཡིད་ཆེས་པར་འོས་པའི་ཡིད་ཕེབས་པའི་ཚིག་སྨྲ་ཞིང་དེ་ཡང་ཚིག་སྔ་ཕྱི་མི་འགལ་བའི་འབྲེལ་བའམ་སྐབས་དོན་དང་འབྲེལ་བ་དང་། གོ་སླ་ལ་ཐེ་ཚོམ་སེལ་བས་དོན་གསལ་ཞིང་ཡིད་ལ་འཐད་ཅིང་འབབ་པས་ཡིད་དུ་འོང་བ་དང༌། ངག་སྨྲ་བའི་སྐབས་ཀྱི་ཀུན་སློང་འདོད་ཆགས་དང་ཞེ་སྡང་སྤངས་པའི་ཁ་ན་མ་ཐོ་བ་མེད་པ་དང༌། ཚིག་འདི་ལ་རྒྱུ་དཔེར། རྣར་སྙན་སྙིང་རྗེའི་རྩ་བ་ཅན། །ཞེས་ཡོད་པར་གསུངས་ཏེ་ཉན་ན་རྣ་ཤེས་ཚིམ་པས་རྣར་སྙན་དང་ཞེ་སྡང་མེད་པའི་སྙིང་རྗེའི་རྒྱུ་མཐུན་ལས་བྱུང་བས་སྙིང་རྗེའི་རྩ་བ་ཅན་ནོ། །ཚིག་རྩུབ་མོ་དང་མ་འབྲེལ་བས་འཇམ་ཞིང་མཉེན་པ་དང་ཇི་ཙམ་གྱིས་དོན་གོ་ནུས་པ་ལྟར་གྱི་ཚིག་མང་ཉུང་རན་པའམ་སྒྲ་མཐོ་དམན་འཚམས་ཤིང་རན་པར་བྱས་ནས་སྨྲ་བར་བྱའོ།།ཇི་སྐད་དུ། འཇིག་རྟེན་ཡིད་དུ་འོང་བའི་གཏམ། །རིགས་པས་དུས་སུ་སྨྲ་བར་བྱ། །སྣ་ཚོགས་གཡེང་བར་འགྱུར་བའི་ཚིག །འཇིགས་པས་ནམ་ཡང་མི་སྨྲའོ། །ཞེས་གསུངས་ལ། བསླབ་བཏུས་ལས་ཀྱང་། མ་དང་པར་བྱེད་པའི་ཚིག་སྤང་བ་ནི། བློ་གྲོས་རྒྱ་མཚོས་ཞུས་པ་ལས། ཚིག་ཞུམ་པ་མེད་པ་ཡིན། ཚིག་སུབ་སུབ་པོ་མེད་པ་ཡིན། ཚིག་ནོག་ནོག་པོ་མེད་པ་ཡིན། འབར་བར་བྱེད་པའི་ཚིག་མེད་པ་ཡིན། ཅོ་འདྲི་བའི་ཚིག་མེད་པ་ཡིན། འདོད་ཆགས་ཀྱི་རྗེས་སུ་ཆགས་པའི་ཚིག་མེད་པ་ཡིན་ཞེས་སོགས་ཚིག་གི་སྐྱོན་དྲུག་ཅུ་རྩ་བཞི་དང་བྲལ་བ་དང༌། ས་བཅུ་པའི་མདོ་ལས།ངག་གང་དག་ཡིད་དུ་མི་འོང་བ་སྙིང་ན་བར་བྱེད་ཅིང་གདུང་བར་བྱེད་པ་དང༌། བདག་གི་རྒྱུད་དང་གཞན་གྱི་རྒྱུད་མ་རུངས་པར་བྱེད་པའི་ཚིག་གི་རྣམ་པ་དེ་ལྟ་བུ་སྤངས་ཏེ། ངག་འདི་འཇམ་པ་དང་མཉེན་པ་དང་ཡིད་དུ་འོང་བ་དང་བརྫུན་མ་ཡིན་པ་དང་རྣར་སྙན་པ་དང་སྙིང་དུ་སྡུག་པ་དང༌། ཞེས་སོགས་དང༌། དེ་ཐ་ན་བཞད་གད་དུ་བྱ་བའི་ཚིག་ཡོངས་སུ་སྤང་བར་བྱ་བ་ཡང་ཡོངས་སུ་སྤོང་ན་ཚིག་གིས་གཞན་རྣམ་པར་གཡེང་བ་ལྟ་ཅི་སྨོས་ཞེས་སོགས་མང་དུ་གསུངས་སོ།།གཞན་ཡང་བཤེས་སྤྲིང་ལས། རྒྱལ་བས་སྙིང་ལ་འབབ་དང་བདེན་པ་དང་། །ལོག་པར་སྨྲ་ལྡན་སྐྱེས་བུ་རྣམས་ཀྱི་ནི། །སྦྲང་རྩི་མེ་ཏོག་མི་གཙང་ལྟ་བུའི་ཚིག །རྣམ་གསུམ་བཀའ་སྩལ་དེ་ལས་ཐ་མ་སྤང་། །ཞེས་རྒྱལ་བས་སྤྱིར་སྐྱེས་བུ་རྣམས་ཀྱི་ཚིག་རྣམ་པ་གསུམ་བཀའ་སྩལ་བ་སྟེ། སྙིང་ལ་འབབ་ཅིང་སྙན་པ་དང༌། བདེན་པ་དང༌། ལོག་པར་སྨྲ་བ་བརྫུན་སོགས་ངག་གི་ཉེས་པ་རྣམས་ལས།དང་པོ་ནི་དགའ་བར་བྱེད་པ་སྦྲང་རྩི་ལྟ་བུ་གཉིས་པ་ནི་མཛེས་ཤིང་བསྔགས་པར་འོས་པ་མེ་ཏོག་ལྟ་བུ་གསུམ་པ་ནི་སྨད་འོས་མི་གཙང་བ་ལྟ་བུ་ཡིན་ལ། དེ་དག་ལས་དང་པོ་གཉིས་བསྟེན་ཞིང་ཐ་མ་སྤང་བར་བྱའོ་ཞེས་གསུངས་པ་ལྟར་བསླབ་པར་བྱའོ།།
 
 གཞན་ཡང་རང་གི་མིག་གིས་གང་སྣང་བའི་ལམ་དུ་གྱུར་པའི་སེམས་ཅན་རྣམས་ལ་བལྟ་ན་ཡང་འདི་དག་ཁོ་ནའི་དོན་དུ་སེམས་བསྐྱེད་པ་དང་སྦྱིན་སོགས་ལ་བསླབ་པ་ཉིད་ལ་བརྟེན་ནས་བདག་མཐར་རྫོགས་པའི་སངས་རྒྱས་ཉིད་དུ་འགྱུར་རོ་ཞེས་ཕན་འདོགས་པ་པོར་བསམ་ཞིང་དེ་དག་གི་སྐྱོན་ནས་བལྟ་བ་སོགས་འཁྱོག་པོ་གྱ་གྱུའི་སེམས་དང་གཡོའི་སེམས་མེད་པ་དང་དྲང་ཞིང་ཡིད་འོང་གི་བྱམས་པ་དང་འབྲེལ་བའི་༌་༌་ཚུལ་གྱིས་བལྟ་བར་བྱའི་དུག་གསུམ་ང་རྒྱལ་ཕྲག་དོག་སོགས་དང་ལྡན་པས་བལྟ་བར་མི་བྱའོ། །རྒྱ་དཔེར།ཀུན་ཏུ་འཐུང་བཞིན་བལྟ་བར་བྱ། །ཞེས་ཡོད་པར་བཤད་དེ་སྐོམ་པས་གདུངས་པ་ན་ཆུ་གྲང་མོ་འཐུངས་པས་སིམ་པར་བྱེད་པ་བཞིན་དུ་མཆོག་ཏུ་དགའ་བའི་སེམས་ཀྱིས་བལྟ་བའོ། །སྡུད་པར། སངས་རྒྱས་ཐེག་པ་འདི་ལ་ངེས་པར་འབྱུང་འདོད་གང་། །འགྲོ་བ་ཀུན་ལ་སེམས་སྙོམས་ཕ་མའི་འདུ་ཤེས་དང༌། །ཕན་པའི་སེམས་དང་བྱམས་པའི་ཡིད་ཀྱིས་བརྟུལ་བྱ་ཞིང་། །ཐ་བ་མེད་ཅིང་དྲང་ལ་ཚིག་འཇམ་སྨྲ་བར་བྱ། །ཞེས་དང་སྤྱོད་པ་མདོ་ཙམ་གདམས་ངག་ཏུ་བྱས་པ་ལས་ཡང་། དངོས་དང་བརྒྱུད་པས་སེམས་ཅན་ཀུན། །ཉེ་དུ་འབྲེལ་བར་གྱུར་པས་ན། །ལུས་ངག་ཡིད་གསུམ་དྲི་མེད་པས། །དེ་དག་ཀུན་ལ་བུ་བཞིན་བལྟ། །སྙིང་རྗེས་བཞིན་འཛུམ་གསོང་པོར་སྨྲ། །དགའ་བའི་མིག་གིས་ཀུན་ལ་བལྟ། །འཁོར་གྲོགས་མཐོ་དམན་ཉེ་རིང་སྙོམས། །ཞེས་སོགས་དང༌། ནོར་ཕྲེང་དུའང་། བླ་མ་མཁན་པོ་མཐོང་བའི་ཚེ། །གུས་པས་རིམ་གྲོ་བསྐྱེད་པར་བྱ། །གང་ཟག་ཆོས་ཀྱི་མིག་ཅན་དང་། །ལས་དང་པོ་བའི་སེམས་ཅན་ལ། །སྟོན་པའི་འདུ་ཤེས་བསྐྱེད་པར་བྱ། །སེམས་ཅན་ཐམས་ཅད་མཐོང་བའི་ཚེ། །ཕ་མ་བུ་ཚའི་འདུ་ཤེས་བསྐྱེད། །ཅེས་སོ། །ཚུལ་དེ་ལྟ་བུའི་སྨྲ་བ་དང་ལྟ་བའི་ཀུན་སྤྱོད་ལ་གནས་ན་གཞན་དོན་ཡང་རང་གི་ངང་གིས་བྱེད་ནུས་པར་འགྱུར་བར་གསུངས་སོ།།དེ་ལྟར་རང་དབང་ཡོད་ཀྱིས་ཏེ་ནས་འདིའི་བར་ནི་གནས་སྐབས་ཐམས་ཅད་དུ་བྱ་བའི་སྤྱོད་པ་སྟོན་པ་ཡིན་ལ། འདི་ནས་དགེ་བ་ཁྱད་པར་དུ་འཕགས་པ་ལ་འཇུག་པའི་སྤྱོད་པ་སྟོན་ལ། 
 
 དེ་ལའང་དགེ་བ་སྟོབས་ལྡན་ངོས་བཟུང་བ་ནི། དུས་ཀྱི་ཁྱད་པར་རྟག་པར་རྒྱུན་དུ་བྱ་བ་དང་། ཀུན་སློང་གི་ཁྱད་པར་ལ་འདི་བྱ་དགོས་སྙམ་ནས་ཡང་ཡང་ཡི་དམ་དུ་བྱས་པའི་མངོན་ཞེན་གྱིས་བསླངས་པའི་འདུན་པ་ཤུགས་དྲག་པོ་ཉིད་ཀྱིས་བྱ་བའམ་ཡང་ཆགས་པའི་གཉེན་པོར་མ་ཆགས་པ་དང་བདེན་འཛིན་གྱི་གཉེན་པོར་སྟོང་ཉིད་སྒོམ་པ་སོགས་ཀྱི་གཉེན་པོ་ཡིས་ནི་ཀུན་ནས་བསླངས་པ་ཉིད་དང༌། ཡུལ་གྱི་ཁྱད་པར་ལ་དཀོན་མཆོག་གསུམ་སོགས་ཡོན་ཏན་གྱི་ཞིང་ཁྱད་པར་ཅན་དང་ནི་ཕ་མ་དང་ཆོས་སྨྲ་སོགས་ཕན་འདོགས་པའི་ཞིང་དང་ནད་པ་དང་དབུལ་ཕོངས་སོགས་སྡུག་བསྔལ་བའི་ཞིང་སྟེ་དེ་རྣམས་ལ་མཆོད་པ་༌་དང་སྦྱིན་པ་ལ་སོགས་པའི་དགེ་རྩ་བསགས་པ་ནི་དངོས་པོ་ཆུང་ངུ་དང་དུས་ཡུན་ཐུང་ངུའི་སྒོ་ནས་བྱས་པ་ཡིན་ཀྱང་འབྲས་བུ་རྒྱ་ཆེན་པོ་དང་ཡུན་རིང་པོའི་བར་དུ་འབྱུང་བའི་རྒྱུར་གྱུར་པའི་དགེ་བ་སྟེ་དེ་ལྟ་བུའི་ཁྱད་པར་དང་ལྡན་པའི་དགེ་བ་ནི་ཁྱད་པར་དེ་དག་དང་བྲལ་བའི་དགེ་བ་ལས་ཆེས་ཁྱད་པར་དུ་འཕགས་པའི་དགེ་རྩ་ཤིན་ཏུ་སྟོབས་ཆེན་དུ་འགྱུར་ལ། མི་དགེ་བ་ལའང་དེ་དང་འདྲ་བར་གསུངས་པས་མི་དགེ་བའི་ཕྱོགས་ཐམས་ཅད་སྤང་ཞིང་དགེ་བ་སྟོབས་ལྡན་གསོག་པ་ལ་འབད་པར་བྱ་སྟེ། བཤེས་སྤྲིང་ལས།རྟག་དང་མངོན་པར་ཞེན་དང་གཉེན་པོ་མེད། །ཡོན་ཏན་གཙོ་ལྡན་གཞི་ལས་བྱུང་བའི་ལས། །དགེ་དང་མི་དགེ་རྣམ་ལྔ་ཆེན་པོ་སྟེ། །དེ་ལས་དགེ་བ་སྤྱོད་ལ་བརྩོན་པར་བགྱི། །ཞེས་གསུངས། །དེའི་དོན་ནི། ལས་དེ་དུས་རྟག་པར་བྱེད་པ་སྦྱོར་བའི་ཁྱད་པར། དད་སོགས་དང་ཆགས་སོགས་མངོན་ཞེན་དྲག་པོས་བྱེད་པ་བསམ་པའི་ཁྱད་པར། ལས་དེ་ལ་འཇོམས་བྱེད་ཀྱི་གཉེན་པོ་མེད་པ་གཉེན་པོའི་ཁྱད་པར། ཕན་འདོགས་ཀྱི་གཞི་ཕ་མ་སོགས་དང་ཡོན་ཏན་གཙོ་བོར་ལྡན་པའི་གཞི་མཆོག་གསུམ་ལྟ་བུ་སྟེ་གཞིའི་ཁྱད་པར་གཉིས་སོ། །དེ་ལྟར་ཁྱད་པར་གྱི་ཆོས་ལྔ་དང་ལྡན་པའི་ལས་ནི།དགེ་མི་དགེ་གང་ཡིན་ཀྱང་འབྲས་བུ་ངེས་པར་འབྱིན་པ་དང་མང་པོ་འབྱིན་པའི་ཕྱིར་ལས་ཆེན་པོ་ཞེས་བྱ་ལ། དེ་ལྟར་དགེ་མི་དགེ་གཉིས་ལས་མི་དགེ་བ་ཆེན་པོ་སྤངས་ཏེ་དགེ་བ་ཆེན་པོ་ལ་བརྩོན་པར་བགྱིའོ་ཞེས་པའོ།།
 
 དགེ་བའི་ལས་རྣམས་རང་སྟོབས་ཀྱིས་བྱ་དགོས་པ་ནི། དགེ་མི་དགེ་སྟོབས་ཆེ་ཆུང་གི་ཁྱད་པར་དང་དེ་དག་གི་བླང་དོར་བྱ་ཚུལ་ལ་མཁས་ཤིང་། དགེ་བ་གསོག་པ་ལ་དད་པ་དང་ལྡན་པའམ་ཡང་ན་དེ་ལ་ཡིད་སྤྲོ་བའི་དགའ་བ་དང་ལྡན་པ་དང་། ཡང་དཔེ་ཁ་ཅིག་ཏུ། མཁས་ཤིང་ལྡང་དང་ལྡན་ཞེས་ཡོད་པས་ལེ་ལོ་སྤངས་པའི་ལྡང་བ་ཡང་བའི་བརྩོན་འགྲུས་དང་ལྡན་པ་སྟེ་སྔ་མ་དག འ་བ་དང་ལྡན་པ་དང་དོན་གཅིག་གོ།གང་ལྟར་ཡང་དེ་ལྟའི་ཡོན་ཏན་དང་ལྡན་པར་བྱས་ནས་རང་གཞན་ལ་ཕན་བདེ་སྐྱེད་པའི་རྒྱུར་གྱུར་པའི་དགེ་བའི་ལས་རྣམས་བྱེད་པ་ལ་གཞན་གྱིས་བསྐུལ་མི་དགོས་ཤིང་གྲོགས་བྱ་མི་དགོས་པར་བྱང་ཆུབ་སེམས་དཔའ་བདག་གིས་ཏེ་རང་ཉིད་གཅིག་པུ་ཁོ་ནས་དུས་རེས་འགའ་བ་མ་ཡིན་པར་རྟག་ཏུ་བརྗེད་པ་མེད་པར་དག འ་སྤྲོའི་ཤུགས་དྲག་པོ་དང་བཅས་པའི་བརྩོན་འགྲུས་ཀྱི་སྒོ་ནས་དགེ་བ་ཁྱད་པར་དུ་འཕགས་པ་བསྒྲུབ་པར་བྱ་བ་ཡིན་གྱི། དགེ་བའི་ལས་རྣམས་ཀུན་བྱེད་པ་ལ་སློབ་དཔོན་ལྟ་བུའི་བསྐུལ་བ་པོ་དང༌། སློབ་མ་ལྟ་བུའི་བྱེད་པ་པོ་གཞན་ནམ་རང་གིས་མི་བྱེད་པར་གྲོགས་གཞན་ཁོ་ནར་བྱེད་དུ་འཇུག་པ་ལྟ་བུའི་གཞན་སུ་ལ་ཡང་ལྟོས་པར་བྱ་བ་མ་ཡིན་ནོ། །བློ་གྲོས་མི་ཟད་པའི་མདོ་ལས། བྱང་ཆུབ་སེམས་དཔའ་ནི་གཅིག་པུ་གཉིས་སུ་མེད་ཅིང་གྲོགས་མེད་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་གོ་ཆ་གྱོན་ཏེ་དེ་བརྩོན་འགྲུས་ཀྱི་སྟོབས་ཀྱིས་ཡོངས་སུ་ཟིན་པའི་ལྷག་པའི་བསམ་པས་པད་རོལ་གྱི་སྐབས་མི་འབྱེད་པར་བདག་ཉིད་བྱེད་དོ། །རང་གི་སྟོབས་ཀྱིས་འཕགས་སོ། །ཞེས་སོགས་དང་། མདོ་སྡེའི་རྒྱུན་ལས་ཀྱང༌། སློབ་དཔོན་བརྩེ་ཆེན་རྟག་ཏུ་བསྟེན་པའི་བདག ། ཕ་རོལ་སྡུག་བསྔལ་དག་གིས་སེམས་གདུངས་པ། །གཞན་གྱི་བྱ་བ་ཉེ་བར་གནས་པ་ལ། །གཞན་གྱིས་བསྐུལ་བ་ཤིན་ཏུ་ངོ་ཡང་ཚ། །ཞེས་སོགས་གསུངས་པ་ལྟར་རོ། །འོན་ཀྱང་གཞན་དགེ་བ་ལ་མི་སྦྱོར་བར་ཐལ་བའི་ཉེས་པ་མེད་དེ་དགེ་བ་ལ་སྦྱར་དུ་རུང་བའི་གྲོགས་རྣམས་སྦྱོར་བས་སོ་ཞེས་ཀྱང་གསུངས་སོ།།
 
 སྦྱིན་སོགས་ལ་སློབ་ཚུལ་དམིགས་བསལ་དང་བཅས་པ་ནི། སྦྱིན་པའི་ཕ་རོལ་ཏུ་ཕྱིན་པ་ལ་སོགས་ཕར་ཕྱིན་དྲུག་པོ་རྣམས་ནི་ཕྱི་མ་ཕྱི་མ་ལ་ལྟོས་ན་སྔ་མ་སྔ་མ་རྣམས་དམན་ཞིང་སྔ་མ་སྔ་མ་རྣམས་ལ་ལྟོས་ན་ཕྱི་མ་ཕྱི་མ་རྣམས་མཆོག་ཏུ་གྱུར་པའི་སྒོ་ནས་གོང་ནས་གོང་དུ་ཁྱད་ཞུགས་པ་སྟེ་ཁྱད་པར་དུ་འཕགས་པ་ཡིན་པས་ཉམས་སུ་ལེན་པའི་དུས་སུ་གོང་མ་གོང་མ་གཙོ་བོར་བཟུང་ནས་སྤྱད་པར་བྱ་ཞིང་། སྦྱིན་པ་ལྟ་བུ་དམན་པའམ་ཆུང་ངུའི་ཕྱིར་ན་ཚུལ་ཁྲིམས་ལྟ་བུ་མཆོག་ཏུ་གྱུར་པའམ་ཆེ་བ་མི་གཏང་བ་སྟེ་མི་དོར་ཏེ།དབྱིག་གཉེན་གྱིས། རྒྱ་མཚོ་དང་ནི་གླང་རྗེས་ཀྱི། །ཁྱད་པར་དག་ནི་གང་ཡིན་པ། །སྦྱིན་པ་དང་ནི་ཚུལ་ཁྲིམས་ཀྱི། །ཁྱད་པར་དག་ནི་དེ་ཡིན་ནོ། །གང་ཞིག་དག འ་བའི་སེམས་ཀྱིས་ནི། །ལོ་བརྒྱར་སྦྱིན་པ་བྱིན་པ་བས། །གང་ཞིག་ཉིན་གཅིག་ཚུལ་ཁྲིམས་དག །བསྲུངས་པ་དེ་ནི་ཁྱད་པར་འཕགས་། སྦྱིན་པ་ཤན་པ་རྣམས་དང་ནི། །རིགས་ངན་དག་ཀྱང་སྦྱིན་པར་བྱེད། །གང་ཡང་རུང་བའི་ཚུལ་ཁྲིམས་ནི། །ཡོངས་སུ་བསྲུང་བར་མི་ནུས་སོ། །ཞེས་སོ། །དེའི་ཤུགས་ལ་གཉིས་ཀ་ཅིག་ཅར་དུ་སྒྲུབ་མི་ནུས་པར་ནང་འདོམ་ན་ཆེན་པོ་བསྲུང་བའི་ཕྱིར་ཆུང་ངུ་བཏང་དགོས་པར་བསྟན་ཏེ་དེ་ནི་སྤྱིར་བཏང་བའི་དབང་དུ་བྱས་པའོ།།འོ་ན་སྔར། འདི་ལྟར་སྦྱིན་པའི་དུས་དག་ཏུ། །ཚུལ་ཁྲིམས་བཏང་སྙོམས་བཞག་པར་གསུངས།།ཞེས་བཤད་པ་དང་མི་འགལ་ལམ་ཞེ་ན། ཆེ་ཆུང་དང་མཆོག་དམན་གྱི་ཁྱད་པར་ཡང་སྤྱིར་དགེ་བ་ཆེ་ཆུང་གི་དབང་དུ་བྱས་ན་གོང་དུ་བཤད་པ་ལྟར་སྦྱིན་སོགས་སྔ་མ་རྣམས་ཕྱི་མ་རྣམས་ལ་ལྟོས་ན་ཆུང་བའམ་དམན་པ་དང༌། ཕྱི་མ་རྣམས་སྔ་མ་རྣམས་ལ་ལྟོས་ན་ཆེན་པོའམ་མཆོག་ཡིན་པས་གོང་མ་གཙོ་བོར་བཟུང་ནས་སྤྱད་དགོས་པར་གསུངས་ཀྱང༌། དམིགས་བསལ་དགོས་པ་ཆེ་ཆུངགི་དངངདུ་བྱས་ན་གཙོ་ཆེར་གཞན་གྱི་དོན་དུ་འགྱུར་མི་འགྱུར་བརྟགས་ལ། རང་དོན་དང་གཞན་དོན་གང་རུང་ཞིག་བྱས་པས་ཅིག་ཤོས་ཉམས་པར་འགྱུར་བ་ལྟ་བུའི་སྐབས་སུ་གཞན་དོན་གཙོ་བོར་བྱ་བ་དང་། གཞན་དོན་དུ་འགྱུར་བའི་སྦྱིན་པ་རྒྱ་ཆེན་པོ་འགྲུབ་ན་རང་དོན་གྱི་ཚུལ་ཁྲིམས་བཏང་སྙོམས་སུ་བྱ་བ་གོང་དུ་བཤད་པ་ལྟར་དང་།ག ཞན་ཐག་རིང་ནས་ཆོས་དོན་དུ་གཉེར་བ་མང་པོ་འོང་བ་རྣམས་ལ་ཆོས་ཀྱི་སྦྱིན་པ་རྒྱ་ཆེན་པོ་བྱ་ནུས་ན་རང་གིས་བསམ་གཏན་སྒོམ་པ་བཏང་སྙོམས་སུ་བྱས་ནས་བསམ་གཏན་ལས་ལངས་ཏེ་ཆོས་ཀྱི་སྦྱིན་པ་བྱ་དགོས་པར་བློ་གྲོས་མི་ཟད་པའི་མདོ་ལས་གསུངས་པ་ལྟ་བུ་སྟེ་གཞན་དོན་དུ་འགྱུར་བ་དེ་ཆེན་པོའམ་མཆོག་ཏུ་བསམ་མོ་ཞེས་ཏེ་མཆོག་ཏུ་ཤེས་ནས་དེ་གཙོ་བོར་སྤྱད་དགོས་སོ་ཞེས་པའོ།།རང་གིས་བསམ་གཏན་སྒོམ་པ་བཏང་ནས་ཆོས་དོན་གཉེར་བ་ལ་ཆོས་སྟོན་པ་གཙོ་བོར་བྱ་དགོས་པའི་རྒྱུ་མཚན་ནི། ཆོས་དོན་དུ་གཉེར་བ་ལ་ཆོས་ཡོད་བཞིན་དུ་མི་སྟེར་ན་བྱང་ཆུབ་སེམས་དཔའི་རྩ་ལྟུང་དུ་གསུངས་པའི་ཕྱིར་རོ། །དེས་གཞན་དོན་དུ་མི་འགྱུར་བ་དེ་ཆུང་ངུའམ་དམན་པ་ཡིན་པའང་དོན་གྱིས་བསྟན་པ་ཡིན་པར་ཤེས་པར་བྱའོ། །དེས་ན་སྦྱིན་པ་ཚུལ་ཁྲིམས་གཉིས་ལས་སྤྱིར་ཚུལ་ཁྲིམས་མཆོག་ཡིན་ཡང་དམིགས་བསལ་སྦྱིན་པ་བཏང་བས་གཞན་དོན་ཆེན་པོར་འགྱུར་ན་དེ་ཉིད་མཆོག་ཏུ་བརྩི་དགོས་ཏེ་གསེར་དང་ལྕགས་ཀྱི་དཔེ་ལྟ་བུ་ཡིན་པར་བཤད་པས་སོ། །དེ་ཡིན་ཏེ་དེ་གཉིས་ལ་སྤྱིར་གསེར་མཆོག་ཡིན་ཡང་གསེར་ཧ་ཅང་ཆུང་ཞིང་ལྕགས་ཧ་ཅང་ཆེ་ན་ལྕགས་མཆོག་ཏུ་བྱེད་རིགས་པ་ལྟར་རོ། །དེ་ལྟར་ན་ཚུལ་ཁྲིམས་ཆུང་ངུའི་ཕྱིར་སྦྱིན་པ་ཆེན་པོ་མི་དོར་བ་འདིར་དམིགས་བསལ་དུ་བསྟན་ཏོ། །དེ་ཡང་རང་རྒྱུད་དག་བྱེད་ཀྱི་ཚུལ་ཁྲིམས་སྲུང་བ་དང་གཞན་དོན་དུ་སྦྱིན་པ་གཏོང་བ་གཉིས་ཀ་མཉམ་དུ་སྒྲུབ་ནུས་ན་དེ་ལྟར་སྒྲུབ་དགོས་ལ་མི་ནུས་པ་དང་ནང་འདོམ་ན་ཆེན་པོ་བསྲུང་བའི་དོན་དུ་ཆུང་ངུ་བཏང་སྙོམས་སུ་བྱ་དགོས་པར་བསྟན་ཏེ་དེས་གཞན་ལ་རིགས་བསྒྲེའོ། །འོན་ཀྱང་སྔར་སྦྱིན་པའི་དུས་སུ་ཚུལ་ཁྲིམས་བཏང་སྙོམས་སུ་བྱ་བར་གསུངས་པ་ནི་རགས་པ་སྦྱིན་པ་ལ་སློབ་ནུས་ཀྱི་ཕྲ་བ་ཚུལ་ཁྲིམས་ལ་སློབ་མི་ནུས་པ་ལྟ་བུས་རིམ་གྱིས་སློབ་པའི་ཚེ་སྦྱིན་པ་གཙོ་བོར་བྱས་ནས་རེ་ཞིག་ཚུལ་ཁྲིམས་བཏང་སྙོམས་སུ་བྱ་བའི་དོན་ཡིན་པ་གཙོ་བོར་སྟོན་པས་འདིར་བཤད་པ་དང་མི་འགལ་ལོ།།
 
 གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་ལ་སློབ་ཚུལ་ལ་གསུམ། གཞན་དོན་ལྷུར་ལེན་པ།ཟང་ཟིང་དང་ཆོས་ཀྱིས་བསྡུ་བ། ཕ་རོལ་གྱི་མ་དད་པ་བསྲུང་བའོ།།དང་པོ་ནི། དེ་ལྟར་རིག་བྱས་སོགས་ཏེ། སྔར་བཤད་པ་དེ་ལྟར་སྤྱིར་བླང་དོར་གྱི་གནས་རྣམས་དང་ཁྱད་པར་སྦྱིན་སོགས་མཆོག་དམན་གྱི་ཁྱད་པར་དང་དགོས་པ་ཆེ་ཆུང་གི་ཁྱད་པར་བསྟན་པ་རྣམས་ཇི་ལྟ་བ་བཞིན་དུ་རིག་པའམ་ཤེས་པར་བྱས་ནས་གཞན་སེམས་ཅན་ལ་ཕན་པ་དང་བདེ་བའི་དོན་སྒྲུབ་པ་ཁོ་ན་གཙོ་བོར་བཟུང་ནས་དེ་ལ་དུས་རྟག་ཏུ་སྤྲོ་བ་རྒྱ་ཆེན་པོ་བསྐྱེད་ནས་བརྩོན་འགྲུས་ཁྱད་པར་དུ་འཕགས་པ་དང་ལྡན་པར་བྱས་ནས་གནས་པར་བྱ་དགོས་སོ། །དེ་ལྟར་གཞན་དོན་གཙོ་བོར་བྱས་ཏེ་སྦྱིན་སོགས་ཀྱི་བྱ་བ་སྣ་ཚོགས་པའི་སྒོ་ནས་སེམས་ཅན་གྱི་དོན་སྒྲུབ་པ་ལ་འབད་ཅིང་ཚུལ་ཁྲིམས་བཏང་སྙོམས་སུ་བྱས་ནས་བཀག་པ་སོགས་ལའང་ཞུགས་ན་རང་ལ་ཚུལ་ཁྲིམས་དང་འགལ་བའི་ཉེས་པས་གོས་ནས་ལྟུང་བར་མི་འགྱུར་རམ་ཞེ་ན། །ཐུགས་རྗེ་ཆེས་མཆོག་ཏུ་གྱུར་པ་མངའ་བ་སངས་རྒྱས་བཅོམ་ལྡན་འདས་དེ་ཉིད་ཀྱིས་རྟོགས་དཀའ་བས་རིག་པ་ལྐོག་གྱུར་གྱི་གནས་རྣམས་ཀྱང་མངོན་སུམ་དུ་གཟིགས་པས་རང་དོན་གཙོ་བོར་བྱེད་པའི་བློ་དམན་ཉན་ཐོས་སོགས་ལ་སྲོག་གཅོད་དང་མི་ཚངས་སྤྱོད་སོགས་ལུས་ངག་གི་མི་དགེ་བ་བདུན་ལྟ་བུ་ཐེག་པ་ཐུན་མོང་གི་མདོ་སྡེ་རྣམས་སུ་བཀག་ནས་བསྟན་པ་རྣམས་ཀྱང་རང་དོན་གྱི་ཞེན་འཁྲིས་ཀྱིས་མ་གོས་ཤིང་སྙིང་རྗེ་ཆེན་པོའི་དབང་གིས་གཞན་དོན་འབའ་ཞིག་གཙོ་བོར་བྱེད་པའི་བྱང་སེམས་བདག་ཉིད་ཆེན་པོ་དེ་རྣམས་ལ་གནང་བས་དེ་དག་ལ་སྤྱད་ཀྱང་ཉེས་པ་དང་ལྟུང་བར་མི་འགྱུར་བར་མ་ཟད་ཚོགས་ཆེན་པོ་མྱུར་དུ་རྫོགས་པའི་རྒྱུར་འགྱུར་ཏེ། །ཐབས་ལ་མཁས་པའི་མདོར། དེད་དཔོན་སྙིང་རྗེ་ཆེན་པོས་མི་ནག་མདུང་ཐུང་ཅན་དམྱལ་བར་ལྟུང་བ་ལས་བསྐྱབ་པའི་ཕྱིར་དུ་དེ་བསད་པས་བསྐལ་པ་འབུམ་གྱི་འཁོར་བ་ཕྱིར་བསྙིལ་བར་གསུངས་པ་དང༌། བྲམ་ཟེའི་ཁྱེའུ་སྐར་མས་ལོ་བཞི་ཁྲི་ཉིས་སྟོང་གི་བར་དུ་ཚངས་པར་སྤྱོད་པའང་ཚོང་དཔོན་གྱི་བུ་མོ་ཆགས་པས་གཟིར་ནས་འཆི་བ་ལ་ཐུག་པའི་སྡུག་བསྔལ་མྱོང་བ་མཐོང་ནས་དེ་ལས་བསྐྱབ་པའི་ཆེད་དུ་སྙིང་རྗེ་སྐྱེས་ཏེ་བདག་སེམས་ཅན་དམྱལ་བར་སོང་ཡང་སྡུག་བསྔལ་བཟོད་ཀྱི་བུད་མེད་འདི་ཤིར་འོང་གིས་བདེ་བར་གྱུར་ཅིག་སྙམ་ནས་མི་ཚངས་པར་སྤྱད་པས་བསྐལ་པ་ཁྲིའི་ཚོགས་རྫོགས་ནས་འཁོར་བ་ཕྱིར་བསྙིལ་བར་གསུངས་པའི་ཕྱིར་དང༌། སླབ་བཏུས་སུ་མདོ་དེ་ཉིད་དྲངས་པའི་མཇུག་ཏུའང་། རིགས་ཀྱི་བུ་ཡོངས་སུ་བརྟག་པ་བཟུང་ནས་གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའ་ལྟུང་བའི་རྩ་བ་བཞི་པོ་ཐམས་ཅད་ཞིག་པར་གྱུར་ཀྱང་ཐབས་ལ་མཁས་པ་འདིས་སེལ་བར་བྱེད་པ་ལྟ་ན་བྱང་ཆུབ་སེམས་དཔའ་ལ་ལྟུང་བར་མི་འགྱུར་བར་ང་སྨྲའོ་ཞེས་གསུངས་སོ། །ཞེས་དང་། འདི་ནི་དཀོན་མཆོག་སྤྲིན་ལས་ཀྱང་གསལ་བ་ཉིད་དེ་མཚམས་མེད་པ་བྱེད་པར་འདོད་པའི་མི་གསད་པར་གནང་བའི་ཕྱིར་རོ། །ཉན་ཐོས་ཀྱི་འདུལ་བ་ལས་ཀྱང་། རྩ་བའི་ལྟུང་བའི་གནས་ཉིད་ལ་སྙིང་རྗེ་བས་རི་དྭགས་སོགས་བཏང་བ་ལ་ཉེས་པ་མེད་པར་གསུངས་སོ། །ཞེས་འབྱུང་བའི་ཕྱིར་རོ།།ཡང་རྒྱ་འགྲེལ་རྣམས་ལྟར་ན་ཐུགས་རྗེ་མངའ་བ་རིང་གཟིགས་པ་ནི་གཞན་དོན་ཁོ་ན་ལ་གཟིགས་པའི་བྱང་སེམས་ཆེན་པོ་ལུས་ངག་གི་མི་དགེ་བ་བདུན་གནང་བའི་ཡུལ་དུ་གྱུར་པ་དེ་ཉིད་ལ་བྱ་དགོས་སོ། དེས་ན་བྱང་སེམས་ལ་སྲོག་གཅོད་སོགས་བདུན་གནང་ཚུལ་འཆད་པ་ལ། རྟེན་གྱི་ཁྱད་པར་ནི། བསླབ་བཏུས་འགྱུར་རྙིང་དུ། ས་མ་ཐོབ་པ་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ལ་འདི་བསམ་པར་བྱའི་གཞན་ལ་ནི་མ་ཡིན་ནོ་ཞེས་འབྱུང་བ། འགྱུར་གསར་ལས་ས་ཐོབ་པ་ཞེས་གསུངས་ནའང་སྔ་མ་ལྟར་འཐད་པར་གསུངས། འོན་ཀྱང་ས་མ་ཐོབ་པའི་ཕྱིན་དྲུག་ལ་སྤྱོད་པ་ཙམ་གྱིས་མི་ཆོག་གི་དེ་ལྟའི་བྱང་སེམས་བསྐལ་པ་དུ་མར་ལམ་ལ་གོམས་པ་སྔོན་དུ་སོང་བ། ཐབས་མཁས་དང་སྙིང་རྗེ་ཆེན་པོ་སྟེ་ཡོན་ཏན་གཉིས་དང་ལྡན་པ། བྱང་སྡོམ་བཟུང་ནས་བསླབ་བྱ་ལ་ཚུལ་བཞིན་དུ་སློབ་པ་བདག་པས་གཞན་གཅེས་ཀྱི་སེམས་དང་ལྡན་པ་སྲོག་གཅོད་སོགས་ལས་གཞན་པའི་ཐབས་མ་རྙེད་པ་སོགས་ཀྱི་ཁྱད་པར་རྣམས་དང་ལྡན་པ་ཞིག་དགོས་ཀྱི་ཐེག་ཆེན་པ་ཐམས་ཅད་ལ་གནང་བ་མིན་པར་གསུངས་སོ། །ཁྱད་པར་ལོག་གཡེམ་ལ་འཇུག་པའི་རྟེན་ལ་ནི་བྱང་སེམས་ཁྱིམ་པ་དགོས་ཏེ། བྱང་སེམས་རབ་བྱུང་གི་སྡོམ་པ་དང་ལྡན་བཞིན་དུ་མི་ཚངས་སྤྱོད་ལ་འཇུག་པ་སོགས་རྣམ་པ་ཐམས་ཅད་དུ་བཀག་པའི་ཕྱིར། སློབ་དཔོན་ཞི་བ་འཚོས།བྱང་ཆུབ་སེམས་དཔའ་རབ་ཏུ་བྱུང་བ་ཉན་ཐོས་ཀྱི་བསྟན་པ་མི་འཇིག་པར་རྗེས་སུ་སྲུང་བས་ནི་མི་ཚངས་པར་སྤྱོད་པ་བསྟེན་པ་རྣམ་པ་ཐམས་ཅད་དུ་མི་བྱའོ་ཞེས་སྡོམ་པ་ཉི་ཤུ་པའི་འགྲེལ་བར་གསུངས། གལ་ཏེ་བྱང་སེམས་རབ་བྱུང་གིས་སེམས་ཅན་གྱི་དོན་ཤིན་ཏུ་ཆེན་པོར་འགྱུར་བ་མཐོང་ན་བསླབ་པ་ཕུལ་ནས་ཁྱིམ་པར་བབས་ཏེ་དེ་ལ་འཇུག་དགོས་ཏེ། བསླབ་བཏུས་སུ། ཅི་སྟེ་དེ་ལ་སེམས་ཅན་གྱི་དོན་དུ་འགྱུར་བ་ལྷག་པ་མཐོང་ན་བསླབ་པ་དབུལ་ལོ། །ཞེས་སོ། །འདིའི་སྐབས་ཡུལ་གྱི་བུད་མེད་དེའང་རབ་ཏུ་བྱུང་བ་མོ་ཡིན་ན་བསྟེན་དུ་མི་རུང་སྟེ། དེ་ལས། ཡང་དག་པར་ཚངས་པར་སྤྱོད་པ་རྣམས་ནི་དོན་བྱས་པའི་ཕྱིར་དེ་དག་མ་སྲིང་ལ་སོགས་པ་བཞིན་དུ་རིང་དུ་སྤོང་ཞིང་མཆོད་དོ་ཞེས་སོ། །དེ་ལྟར་མི་ཚངས་སྤྱོད་ལ་བྱང་སེམས་ཁྱིམ་པ་རྟེན་དུ་བཞག་ནས་སྲོག་གཅོད་སོགས་གཞན་དྲུག་ལ་བྱང་སེམས་སྤྱི་རྟེན་དུ་གསུངས་ཀྱང་སྲོག་གཅོད་དང་བརྫུན་གྱི་ཕམ་པའི་གཞི་ལ་འཇུག་པའང་རབ་བྱུང་གིས་བྱར་མི་༌་རུང་བ་མི་ཚངས་སྤྱོད་དང་འདྲ་བས་དེ་དག་ལ་འཇུག་དགོས་ཚེ་བསླབ་པ་འབུལ་དགོས་སོ། །མ་བྱིན་ལེན་གྱི་ཕམ་པར་འགྱུར་བ་ལ་རང་དོན་དུ་བླངས་པ་ཡན་ལག་ཏུ་དགོས་པས་བྱང་སེམས་ཀྱིས་གཞན་དོན་དུ་ཇི་ཙམ་བརྐུས་ཀྱང་ཕམ་པར་མི་འགྱུར་བས་འདི་ལ་འཇུག་ཚེ་བསླབ་པ་འབུལ་མི་དགོས་སོ།།བྱང་སེམས་རབ་བྱུང་ལ་མི་ཚངས་སྤྱོད་གནང་བ་མེད་ཅིང་སྲོག་གཅོད་སོགས་གནང་བ་ཡོད་པ་གསུངས་པ་ནི། སྲོག་གཅོད་མ་བྱིན་ལེན་བརྫུན་རྣམས་ལ་ལས་ལམ་བྱུང་ཡང་ཕམ་པར་འགྱུར་བར་མ་ངེས་ལ་བཅས་པའི་རྟེན་ཅན་ལ་མི་ཚངས་སྤྱོད་ཀྱི་ལས་ལམ་བྱུང་ན་ཕམ་པར་འགྲོ་བར་ངེས་པས་དེ་ལ་བློདགོངས་ནས་དེ་སྐད་གསུངས་ཤིང་མི་ཚངས་སྤྱོད་ཁོ་ན་ལ་བྱང་སེམས་རབ་བྱུང་དང་ཁྱིམ་པ་ལ་ཁྱད་ཕྱེ་༌བར་མཛད་པ་ཡིན་པར་གསུངས་སོ། །དེས་ན་ཕམ་པའི་གཞི་ལ་འཇུག་པ་མ་གཏོགས་པའི་སྲོག་གཅོད་སོགས་ལུས་ངག་གི་འཇུག་པ་ནི་བྱང་སེམས་ཁྱིམ་པ་དང་རབ་བྱུང་གཉིས་ཀ་ལ་གནང་བ་ཡིན་ནོ། །ལུས་ངག་གི་བདུན་ལ་འཇུག་པ་གནང་ཚུལ་གྱི་ཁྱད་པར་ལ། སྲོག་གཅོད་ལ་འཇུག་ཚུལ་ནི། །གོང་དུ་བཤད་པའི་རྟེན་གྱི་ཁྱད་པར་དེ་དག་དང་ལྡན་པའི་བྱང་སེམས་དེས། ཡུལ་ཉན་རང་བྱང་སེམས་སོགས་མང་པོ་དག་ཟང་ཟིང་ཅུང་ཟད་ཙམ་གྱི་ཕྱིར་གསོད་པར་ངེས་པའི་མཚམས་མེད་པའི་ལས་ལ་ཞུགས་པའི་ཆོམ་རྐུན་སོགས་ལ་དམིགས་ནས་བསམ་པ་འདི་བསད་ན་བདག་དམྱལ་བར་སྐྱེ་མོད་ཀྱི་དེ་ནི་བླའི་སེམས་ཅན་འདིས་ལས་འདི་ལྟ་བུ་བྱས་ནས་དམྱལ་བར་འགྲོ་བ་ནི་མི་རུང་ངོ་སྙམ་དུ་བདག་གཞན་བརྗེ་ཕོད་པའི་སྙིང་བརྩེའི་སེམས་ཁོ་ནས་བསླངས་ཏེ་སྦྱོར་བ་མཚམས་མེད་ཀྱི་ལས་དེ་ལས་བཟློག་པའི་ཐབས་སྲོག་གཅོད་པ་ཁོ་ན་ལས་གཞན་མ་རྙེད་པའི་ཕོངས་ཆོས་ཀྱིས་དེ་སྲོག་དང་ཕྲལ་བ་སྟེ། དེའང་གསོད་པའི་དུས་སུ་རང་གི་སེམས་དགེ་བའམ་ལུང་མ་བསྟན་གང་རུང་དུ་གནས་པ་ལས་ཉོན་མོངས་སོགས་གཏན་མི་འདྲེ་བ་རང་གིས་རིག་པ་དགོས་པར་གསུངས་སོ།།མ་བྱིན་ལེན་ལ་འཇུག་པ་ལ། ཡུལ་རྒྱལ་བློན་ཤས་ཆེར་གཏུམ་པོ་སྙིང་རྗེ་མེད་ཅིང་གཅིག་ཏུ་གཞན་གནོད་བྱེད་པ་ལ་ཞུགས་པ་གོ་ས་དེར་གནས་ན་མི་དགེ་བ་མང་དུ་འཕེལ་བ་ལ་བསམ་པ་སྙིང་བརྩེའི་སྒོ་ནས་ཕན་སེམས་ཀྱིས་སྦྱོར་བ་གོ་འཕང་དེ་ལས་འབྱིན་ཅིང་འཕྲོག་པ་དང༌། ཡང་ཡུལ་དགེ་འདུན་དང་མཆོད་རྟེན་གྱི་ནོར་ཕྲོགས་ནས་རང་གིས་སྤྱོད་འདོད་པའི་ཆོམ་རྐུན་ལས་བསམ་པ་གཞི་དེས་དེ་ལ་ཡུན་རིང་གནོད་པ་དང་མི་ཕན་པར་གྱུར་ན་མི་རུང་ངོ་སྙམ་པས་སྦྱོར་བ་ནོར་རྣམས་སླར་འཕྲོག་སྟེ་ཡུལ་གང་གི་ཡིན་པ་དེ་ཉིད་ལ་འབུལ་བ་དང༌། ཡང་ཡུལ་ཞལ་ཏ་བྱེད་པའམ་སྐྱེད་ཚལ་སྲུང་བ་པོ་གང་གིས་མཆོད་རྟེན་ནམ་དགེ་འདུན་གྱི་ནོར་ཆུད་གཟོན་པའམ་རང་གིས་སྤྱོད་པ་ལས་བསམ་པ་སྔ་མ་ལྟ་བུས་བསླངས་ཏེ་སྦྱོར་བ་དེ་དག་དེ་ལས་འབྱིན་པ་སྟེ། དེ་ལྟ་བུའི་མ་བྱིན་ལེན་གསུམ་པོ་གང་རུང་བྱེད་པའོ།།ལོག་གཡེམ་ལ་འཇུག་པ་ལ། ཡུལ་བྱང་སེམས་རང་དང་མི་ཚངས་སྤྱོད་བྱེད་འདོད་ཀྱི་ཆགས་པས་གཟིར་བ་དེ་མ་བྱས་པས་རང་ལ་འཁོན་དུ་འཛིན་ཞིང་ཆགས་པའི་དབང་གིས་འཆི་བར་འགྱུར་བའི་བུད་མེད་ལ་བསམ་པ་སྙིང་བརྩེ་ཁོ་ནས་འདི་བདག་ལ་ཀུན་ནས་མནར་སེམས་པ་ལ་བརྟེན་ནས་སྡིག་པ་མངདུ་འཕེལ་ན་མི་རུང་ངོ་སྙམ་ཞིང་འདོད་པ་བསྟེན་ན་དགེ་ལ་གཟུད་པ་དང་མི་དགེ་བ་འདོར་བ་ལ་རང་དབང་།དུ་འགྱུར་རོ་བསམ་པའི་སྒོ་ནས་སྦྱོར་བ་དེས་འདོད་པ་བཞིན་དུ་འཁྲིག་པ་བསྟེན་པའོ།། ༥བརྫུན་ལ་འཇུག་པ་ལ། ཡུལ་སྲོག་འཆད་པ་སྣ་དང་རྐང་ལག་སོགས་གཅོད་པ་མིག་འབྱིན་པ་ལྟ་བུའི་དགག་བྱ་དང་ལྡན་པའི་སེམས་ཅན་དག་ལ་བསམ་པ་ཉེས་དམིགས་དེ་དག་ལས་སྐྱོབ་འདོད་ཀྱི་སྙིང་བརྩེའི་སྒོ་ནས་སྦྱོར་བ་ཤེས་བཞིན་དུ་འདུ་ཤེས་བསྒྱུར་ནས་བརྫུན་སྨྲ་བ་སྟེ། འདི་ལ་རང་དོན་ཡིན་ན་སྲོག་གི་ཕྱིར་ཡང་བརྫུན་སྨྲ་མི་རིགས་པས་སེམས་ཅན་གྱི་དོན་ཁོ་ནའི་ཕྱིར་དུ་སྨྲ་བ་དགོས་པར་གསུངས་སོ།།ཕྲ་མ་ལ་འཇུག་པ་ལ། ཡུལ་མི་དགེ་བའི་བཤེས་གྲོགས་ཀྱིས་ཟིན་པའི་སེམས་ཅན་ལ་བསམ་པ་འདི་དག་སྡིག་གྲོགས་བསྟེན་པས་ཡུན་རིང་པོར་སྡུག་བསྔལ་བར་གྱུར་ན་མི་རུང་ངོ་སྙམ་པའི་སྒོ་ནས་སྦྱོར་བ་གྲོགས་དེ་དག་དང་དབྲལ་བའི་ཕྱིར་དུ་ཕྲ་མའི་ཚིག་སྨྲ་བའོ།།ཚིག་རྩུབ་ལ་འཇུག་པ་ལ། ཡུལ་ལམ་ལོག་པར་ཞུགས་ཤིང་མི་རིགས་པ་བྱེད་པའི་སེམས་ཅན་ལབསམ་པ་ཚིག་རྩུབ་སྨྲ་བའི་ཐབས་དེས་མི་དགེ་བ་ལས་བཟློག་སྟེ་དགེ་ལ་དགོད་འདོད་ཀྱི་བསམ་པས་ཀུན་ནས་བསླངས་ཏེ་སྦྱོར་བ་ངག་རྩུབ་མོའི་སྒོ་ནས་སྨྲ་བའོ།།ངག་འཁྱལ་ལ་འཇུག་པ་ལ། ཡུལ་གླུ་གར་རོལ་མོ་སོགས་དང་རྒྱལ་པོ་དང་ཆོམ་རྐུན་གྱི་གཏམ་དང་སྨད་འཚོང་མ་དང་བཟའ་བཏུང་གི་གཏམ་སོགས་ལ་མོས་པའི་སེམས་ཅན་ལ་བསམ་པ་སྙིང་བརྩེའི་སྒོ་ནས་རང་རང་གང་ལ་དགའ་བའི་ཚིག་དང་ཐབས་དེས་མགུ་བར་བྱས་ཏེ་དབང་དུ་བྱེད་ཅིང་ངག་མཉན་དུ་བཅུག་ནས་མི་དགེ་བ་ལས་བསླང་སྟེ་དགེ་ལ་དགོད་འདོད་ཀྱི་བསམ་པས་སྦྱོར་བ་དེ་དག་གི་མོས་པ་དང་མཐུན་པའི་ཀྱལ་བའི་ཚིག་སྨྲ་བའོ། །དེ་ལྟར་ཡུལ་དང་བསམ་སྦྱོར་སོགས་ཀྱི་ཁྱད་པར་ཚང་བའི་སྒོ་ནས་སྲོག་གཅོད་སོགས་བདུན་པོ་གང་ཡིན་པ་དེ་ལ་ཞུགས་ཀྱང་ཉེས་པ་མེད་ལ་བསོད་ནམས་ཀྱང་མང་དུ་འཕེལ་ལོ།།ཞར་ལ་ཆགས་པ་ཉེས་པ་ཆུང་བར་གསུངས་པའི་དགོངས་པ་མདོ་ཙམ་སྨོས་ན། ཉེ་བར་འཁོར་གྱིས་ཞུས་པར་བྱང་སེམས་ལ་འདོད་ཆགས་དང་ལྡན་པའི་ལྟུང་བ་གང་གཱའི་ཀླུང་གི་བྱེ་མ་སྙེད་བྱུང་བ་དང་ཞེ་སྡང་དང་ལྡན་པའི་ལྟུང་བ་གཅིག་བྱུང་ན་བྱང་སེམས་ཀྱི་ཐེག་པ་དབང་བཙན་པར་བྱས་ན་ཞེ་སྡང་གི་ལྟུང་བ་ཤིན་ཏུ་ལྕི་སྟེ་ཞེས་དང་། འདོད་ཆགས་དང་ལྡན་པའི་ལྟུང་བ་ཐམས་ཅད་ནི་ལྟུང་བ་མ་ཡིན་པར་བཤད་དོ་ཞེས་སོགས་གསུངས་པའི་དགོངས་པ་ནི། བསླབ་བཏུས་ལས། འདིའི་དགོངས་པ་གང་ཞེ་ན་སེམས་ཅན་སྡུད་པ་ཉིད་དེ་སྔར་བྱེ་བྲག་ཏུ་བྱས་པའི་ཕྱིར་རོ་ཞེས་གསུངས་ཏེ། དེའི་དོན་ནི་བྲམ་ཟེ་ཁྱེའུ་སྐར་མའི་བྱུང་བ་ལྟ་བུ་སེམས་ཅན་གྱི་དོན་རླབས་པོ་ཆེ་དང་འབྲེལ་བ་ཡོད་ན་དེ་འདྲའི་ཆགས་པ་ལ་ཉེས་པ་མེད་པ་ཡིན་གྱི་བྱང་སེམས་ཀྱི་རྒྱུད་ཀྱི་ཆགས་པ་གང་ཡིན་ཐམས་ཅད་ལ་ཉེས་པ་མེད་པར་བསྟན་པ་མིན་ཏེ་མདོ་དེའི་གོང་དུ་སེམས་ཅན་སྡུད་པའི་འདོད་ཆགས་ལ་བྱེ་བྲག་ཏུ་བྱས་ནས་གསུངས་པའི་ཕྱིར་ཞེས་པའོ། །མདོ་སྡེའི་རྒྱན་ལས་ཀྱང༌། སེམས་ཅན་རྣམས་ལ་ཕན་བྱེད་ཕྱིར། །དེ་ལ་ཆགས་སྐྱེས་ལྟུང་མི་འགྱུར། །འདི་ཡི་ཞེ་སྡང་རྣམ་ཀུན་ཏུ། །སེམས་ཅན་ཀུན་དང་འགལ་བར་འགྱུར། །ཇི་ལྟར་ཕུག་རོན་རང་གི་བུ་མཚོག་བྱམས། །ཞེས་སོགས་གསུངས།ཞེ་སྡང་ནི་སྙིང་རྗེ་ཉམས་བྱེད་ཡིན་པས་དེ་ལ་གནང་བའི་སྐབས་མེད་པར་གསུངས་ཏེ་དེ་དག་རྒྱས་པར་བསླབ་བཏུས་སོགས་ལས་ཤེས་པར་བྱའོ། །དེ་ལྟར་སྲོག་གཅོད་སོགས་གནང་བ་ནི་རང་བཞིན་གྱི་ཁ་ན་མ་ཐོ་བའི་དབང་དུ་བྱས་ལ། བཅས་པའི་ཁ་ན་མ་ཐོ་བའི་དབང་དུ་བྱས་ནའང༌། རྣམ་བཤད་ལས། འདུལ་བ་ལས་དོན་ཉུང་བ་བྱ་བ་ཉུང་བ་སོགས་གཙོ་བོར་མཛད་དེ་ཆོས་གོས་ལྷག་པ་སོགས་ཀྱང་བཅང་བར་མི་བྱའོ་ཞེས་བཀག་པའང༌། ཐུགས་རྗེ་མངའ་བ་དེ་བཞིན་གཤེགས་པས་དོན་རིང་པོ་གཞན་གྱི་དོན་དུ་འགྱུར་བ་ལ་གཟིགས་ནས་གཞན་དོན་བྱེད་པའི་བྱང་སེམས་ལ་གནང་སྟེ། མདོ་ལས། དེ་ནི་ནོར་གྱི་ཕུང་པོ་རི་རབ་ཙམ་ཞིག་ཐོབ་ན་ཡང་ལེན་ཏོ་ཞེས་གསུངས་པ་ལྟ་བུའོ་ཞེས་འབྱུང་བ་ལྟར་དང༌། །སྡོམ་པ་ཉི་ཤུ་པའི། སེམས་ཅན་དོན་ལ་བྱ་བ་ཆུང༌། ཞེས་པས་ཀྱང་དོན་དེ་ཉིད་བསྟན་པས་དེའི་སྐབས་ཀྱི་འགྲེལ་པ་དག་ལས་ཤེས་པར་བྱ་བ་གལ་ཆེ་བ་མང་དུ་ཡོད་པས་དེ་ལས་ཁོང་དུ་ཆུད་པར་བྱའོ། །དེ་དག་ནི་སློབ་དཔོན་འཕགས་པ་ལྷས། བསམ་པ་བྱང་ཆུབ་སེམས་དཔའ་ཡི། །དགེ་བའམ་ཡང་ན་མི་དགེ་བ། །ཐམས་ཅད་དགེ་བ་ཉིད་འགྱུར་ཏེ། །གང་ཕྱིར་སེམས་དེ་གཙོ་བའི་ཕྱིར། །ཞེས་དང༌།དེ་ཕྱིར་བསམ་པའི་རྩ་བ་ལ། །བསོད་ནམས་སྡིག་པ་རྣམ་པར་གནས། །ཞེས་དང༌། སྡོམ་པ་ཉི་ཤུ་པར་ཡང་། སྙིང་རྗེར་ལྡན་ཞིང་བྱམས་ཕྱིར་དང༌། །སེམས་དགེ་བ་ལ་ཉེས་པ་མེད། །ཅེས་གསུངས་པ་སོགས་ལྟར་རོ།འོ་ན་རྟེན་གྱི་ཁྱད་པར་སྔར་བཤད་ལྟ་བུ་དང་ལྡན་པའི་བྱང་སེམས་ཀྱིས་དགག་དགོས་དེ་ལྟ་བུ་དང་འབྲེལ་བའི་ཚེ་སྲོག་གཅོད་སོགས་བདུན་ལ་མ་ཞུགས་ན་ཉེས་བྱས་སུ་འགྱུར་རམ་ཞེ་ན། སྡོམ་པ་ཉི་ཤུ་བའི། སྙིང་བརྩེར་བྱས་ན་མི་དགེ་མེད། །ཅེས་གསུངས་པ་འདིས་ཉེས་བྱས་ཤིག་བསྟན་པར་སློབ་དཔོན་བྱང་བཟང་བཞེད་པས་དེ་ལྟར་ན་ཉེས་བྱས་སུ་འགྱུར་ལ། སློབ་དཔོན་ཞི་འཚོ་སོགས་ཀྱིས་གཞུང་དེས་ལུས་ངག་གི་བདུན་ལ་གནང་བའི་སྐབས་ཡོད་པར་སྟོན་པ་མ་གཏོགས་གཞན་དོན་དུ་དེ་དག་ལ་མ་༌་ཞུགས་ན་ཉེས་བྱས་སུ་འགྱུར་བར་མི་བཞེད་ལ་དེ་ལྟར་ཁས་བླངས་ན་ལེགས་པར་ཡང་གསུངས་སོ། །འདི་དག་ནི་བསླབ་བཏུས་དང་སྡོམ་པ་ཉི་ཤུ་པའི་འགྲེལ་བ་དག་ལྟར་མདོ་ཙམ་བཤད་པ་སྟེ་ཞིབ་རྒྱུས་གཞུང་དེ་དག་དང་ཚུལ་ཁྲིམས་ལེའུའི་རྣམ་བཤད་སོགས་ལས་ཤེས་པར་བྱའོ། །།ཡང་ཐུགས་རྗེ་མངའ་བ་སངས་རྒྱས་ཀྱིས་རིང་གཟིགས་པ་བྱང་འཕགས་ལ་གནང་བའི་དོན་དུ་ཁ་ཅིག་འཆེད་ལ། ཡང་རང་གཟིགས་ཞེས་རང་དོན་ལ་ལྟོས་པ་མེད་པར་གཞན་དོན་ཁོ་ནར་གཟིགས་པའི་བྱང་སེམས་ཞེས་ཀྱང་འགའ་ཞིག་འཆད་དེ་བརྟག་པར་བྱའོ།།གཉིས་པ་ཟང་ཟིང་དང་ཆོས་ཀྱི་བསྡུ་བ་ནི། 
 
 ལོག་པར་ལྟུང་དང་སོགས་ཏེ། དེ་ཡང་ཟང་ཟིང་གིས་བསྡུ་བ་ལ་ཟས་གོས་གཉིས་ལས། ཟས་སྦྱིན་ཚུལ་དང་སྤྱོད་ཚུལ་ནི། རྟག་ཏུ་བྱ་བའི་སྨན་ཁ་ཟས་ལ་ལོངས་སྤྱོད་པ་ལ་ཉེ་བའི་བྱང་སེམས་རབ་ཏུ་བྱུང་བ་རྣམས་ཟས་ཀྱི་དོན་དུ་སྤྱོད་ཡུལ་གྱི་གྲོང་དུ་བསོད་སྙོམས་ལ་རྒྱུ་བའི་ཚེ་བསོད་སྙོམས་པའི་བསླབ་བྱ་ཇི་སྐད་བསྟན་པ་རྣམས་ཡིད་ལ་བཞག་ནས་དེ་དག་དང་མི་འག ལ་བར་འགྲོ་ཞིང་དེ་ནས་རང་གིས་བསོད་སྙོམས་ཇི་ཙམ་རྙེད་པ་དེ་ལ་ཆ་བཞིར་བྱ་ལ། ལོག་པར་ལྟུང་བ་ཡི་དྭགས་དང་དུད་འགྲོ་བྱ་ཁྱི་སོགས་མངོན་དུ་སྣང་བ་དང་མི་སྣང་བ་རྣམས་ལ་ཆ་གཅིག་དང༌།མགོན་མེད་པ་ནད་པ་དང་སྤྲང་པོ་སོགས་སྡུག་བསྔལ་ཅན་ལ་ཆ་གཅིག་དང༌། གྲོགས་བརྟུལ་ཞུགས་ལ་གནས་པ་ཚངས་པ་མཚུངས་པར་སྤྱོད་པ་དཀའ་ཐུབ་བསྟེན་པ་ལྟ་བུ་ཉེ་འཁོར་དུ་ཡོད་ན་དེ་ལ་ཆ་གཅིག་སྟེ་དེ་དག་ལ་དེ་ལྟར་བགོ་བར་བྱ་ཞིང༌། གཞན་དོན་དུ་རང་གི་ལུས་གསོ་བའི་ཆེད་དུ་ཆ་གཅིག་རང་གིས་བཟའ་བར་བྱ་ཞིང་། དེ་ཡང་ཟས་ལ་བརྟེན་པའི་ཁ་ན་མ་ཐོ་བ་སྤོང་བའི་ཆེད་དུ་མང་ཉུང་རན་པ་ཙམ་དུ་བཟའ་བར་བྱ་སྟེ། ཉུང་ཆེས་ན་བཀྲེས་པ་དང་ལུས་ཉམས་དམས་པར་གྱུར་ནས་དགེ་བ་ལ་སྦྱོར་མི་བཟོད་པར་འགྱུར་བས་སང་གི་ཟས་ཀྱི་དུས་ལ་མ་བབས་ཀྱི་བར་བཀྲེས་པས་མི་གནོད་པའི་ཚོད་ཙམ་དུ་ཟ་བ་དང༌། མང་ཆེས་ན་ལུས་ཁུར་ཐོགས་པ་ལྟར་ལྕི་ལ་དབུགས་འབྱུང་རྔུབ་དཀའ་ཞིང་གཉིད་རྨུགས་ཀྱིས་ནོན་ནས་ལས་སུ་མི་རུང་བས་ཉོན་མོངས་ཀྱི་གཉེན་པོ་བསྟེན་པའི་མཐུ་མེད་ཅིང་དག་པའི་བར་ཆད་དུ་འགྱུར་བས་ལྟོ་བའི་སུམ་ཆ་ཟས་སུམ་ཆ་བཏུང་བས་བཀང་ནས་སུམ་ཆ་རླུང་རྒྱུ་བའི་གནས་སུ་སྟོང་བར་འཇོག་པ་ལྟ་བུའི་ཚོད་རིག་པར་བྱ་དགོས་སོ།།དེ་ལྟར་བསླབ་བཏུས་སུ། དེ་ལ་གཏན་དུ་བའི་སྨན་གྱི་དབང་དུ་བྱས་ཏེ། འཕགས་པ་དཀོན་མཆོག་སྤྲིན་ལས། བསོད་སྙོམས་དེ་ལས་ཆ་གཅིག་ནི་ཚངས་པ་མཚུངས་པར་སྤྱོད་པ་རྣམས་ཀྱི་སྤྱིར་གཞག་གོ།གཉིས་པ་ནི་སྡུག་བསྔལ་བ་རྣམས་ཀྱི་སྤྱིར་བཞག་གོ།གསུམ་པ་ནི་སེམས་ཅན་ལོག་པར་ལྟུང་བ་རྣམས་ཀྱི་སྤྱིར་བཞག་གོ།ཆ་བཞི་པ་ནི་བདག་ཟའོ། །དེ་ཟ་བ་ན་འདོད་ཆགས་མེད་པར་ཟ་སྟེ་ཆགས་པར་མ་ཡིན་བརྐམ་པར་མ་ཡིན་ཞེན་པར་མ་ཡིན་གྱི་གཞན་དུ་ན་ཇི་ཙམ་དུ་ལུས་གནས་པར་འགྱུར་བ་དང་འཚོ་བར་བྱ་བའི་ཕྱིར་ཟ་སྟེ་ཇི་ལྟར་ཧ་ཅང་ཡང་ཉམས་དམའ་བ་དང་ཧ་ཅང་ཡང་ལུས་ལྕི་བར་མི་འགྱུར་བ་དེ་ལྟར་ཟའོ། །དེ་ཅིའི་ཕྱིར་ཞེ་ན། ཧ་ཅང་ཡང་ཉམས་དམས་ན་ནི་དགེ་བའི་ཕྱོགས་ལ་རྒྱབ་ཀྱིས་བལྟས་པར་འགྱུར་རོ། །ལུས་ཧ་ཅང་ཡང་ལྕིས་ན་ནི་གཉིད་ཀྱིས་ནོན་པར་འགྱུར་རོ། །དེ་བས་ན་བསོད་སྙོམས་དེ་ཟོས་ནས་དགེ་བའི་ཕྱོགས་ལ་མངོན་དུ་ཕྱོགས་པར་བྱའོ་ཞེས་སོགས་གསུངས་སོ། །ཞེས་དང༌། དེ་ནས་བསོད་སྙོམས་ལ་རྒྱུ་བའི་སྐབས་ཀྱི་བསླབ་བྱ་སོགས་རིན་པོ་ཆེའི་ཕུང་པོའི་མདོ་ལས་གསུངས་པ་རྣམས་ཀྱང་རྒྱ་ཆེར་བསྟན་ཏེ་དེ་ལས་ཤེས་པར་བྱ་དགོས་ལ། ཡང་དེ་ཉིད་ལས། ཐམས་ཅད་ལ་ཡང་ཚོད་རིག་བྱ། །ཞེས་གསུངས་པ་ལྟར་ཟས་མང་ཉུང་ཚོད་རིག་པར་བྱ་དགོས་ལ། ཡང་མང་ཉུང་རན་པ་གཉིས་ཀྱི་སྟེང་དུ། ཟས་ཞུ་བ་དང་འཕྲོད་པ་དང༌། ཉོན་མོངས་ཅན་མིན་པའི་ཟས་རན་པ་སྟེ་ཟས་ཀྱི་ཚོད་རིག་པ་ཆོས་བཞི་ལྡན་དུ་གསུངས་ལ། ཞུ་བ་དང་འཕྲོད་པས་ནི་ཟས་ཀྱིས་བསྐྱེད་པའི་སྡུག་བསྔལ་གྱི་ཚོར་བ་རྙིང་པ་སྤོང་ཞིང་གསར་པ་མི་སྐྱེད་པ་དང་། ཉོན་མོངས་པ་ཅན་མིན་པའི་ཟས་རན་པ་ནི་ཁ་ན་མ་ཐོ་བ་མི་སྐྱེད་ཅིང་བདེ་བར་རེག་པར་གནས་པའོ། །དེ་ལྟར་ཚོད་རིག་པར་བྱས་པས་ནི། ཟས་ལ་ལྷག་པར་ཆགས་པ། ལུས་ལ་ཆགས་པ། སྲོག་དབང་འགག་པ། བཀྲེས་ཤིང་ཉམ་ཆུང་བ། ལུས་ལྕི་བ། ནད་སྐྱེད་པ། འཚོ་བ་མ་དག་པ། བྱ་བ་མང་བས་གཡེང་བ་སྟེ་ཉེས་པ་བརྒྱད་སྤངས་པས་ཕུན་སུམ་ཚོགས་པ་ཡིན་པར་བསྡུ་བ་ལས་གསུང་ལ། བདེན་པ་པོའི་ལེའུར་ཡང་།སྐྱེས་བུ་གང་ཞིག་མང་ཟ་བ། །དེ་ནི་ལུས་ལྕི་ལེ་ལོ་ཅན། །འདི་དང་ཕ་རོལ་ཚེ་འདིའི་དོན། །ངེས་པར་རབ་ཏུ་འགྲིབ་པར་འགྱུར། །དེ་ནི་སད་ནའང་སྡུག་བསྔལ་ཏེ། །ཉལ་ནའང་སྡུག་བསྔལ་གཞན་གནོད་བགྱིད། །དེ་བས་ཕན་དང་རན་པར་བཟའ། །ཟས་ཀྱི་དུས་ནི་ངེས་པར་བགྱི། །ཞེས་ཚོད་མ་ཟིན་པས་ཉེས་པ་སྐྱེད་པས་ཚོད་རིག་པ་དགོས་པར་གསུངས་སོ།།ཟས་བཟའ་དུས་ཀྱི་བསམ་པ་ལ། ཀུན་སློང་ནི། སྦྱིན་པ་པོ་ལ་ཕན་གདགས་པ་དང་ལུས་ཀྱི་སྲིན་བུ་ད་ལྟ་ཟང་ཟིང་གིས་བསྡུ་ལ་མ་འོངས་པ་ན་ཆོས་ཀྱིས་བསྡུ་སྙམ་པ་དང་སེམས་ཅན་ཐམས་ཅད་ཀྱི་དོན་བསྒྲུབ་པར་བྱ་སྙམ་པས་བཟའ་དགོས་ཏེ། བསླབ་བཏུས་ལས། དེ་ལྟར་བསོད་སྙོམས་ལ་འགྲོ་བར་རྩོམ་མམ་ཟས་ཟ་བར་རྩོམ་པ་དང་སྦྱིན་པ་པོ་ལ་ཕན་གདགས་པ་དང་ལུས་ཀྱི་སྲིན་བུ་བསྡུ་བ་དང་སེམས་ཅན་ཐམས་ཅད་ཀྱི་དོན་སྒྲུབ་པ་སྟེ་གནས་གསུམ་ལ་དྲན་པ་ཉེ་བར་གཞག་ནས་ཞེས་སོགས་དང༌། སེམས་ཅན་གང་དག་བདག་གི་མིག་ལམ་དུ་སྣང་བར་གྱུར་པའམ་བསོད་སྙོམས་སྦྱིན་པ་དེ་དག་མཐོ་རིས་སུ་འགྲོ་བར་འགྱུར་བ་དེ་ལྟར་བྱའོ་ཞེས་སོགས་དང༌། ཟས་ཟོས་ནས་འདི་སྙམ་དུ་ལུས་འདི་ལ་སྲིན་བུའི་རིགས་བརྒྱད་ཁྲི་ཡོད་པ་དག་འདིའི་མཐུས་བདེ་བར་གནས་པར་གྱུར་ཅིག་ད་ལྟ་ནི་འདི་དག་ཟང་ཟིང་གིས་བསྡུ་༌བར་བྱའོ། །བྱང་ཆུབ་ཐོབ་ནས་ཆོས་ཀྱིས་བསྡུ་བར་བྱའོ་སྙམ་དུ་སེམས་བསྐྱེད་པར་བྱའོ། །གལ་ཏེ་དེའི་ཉུང་བར་གྱུར་ན་དེས་འདི་སྙམ་དུ་ཁ་ཟས་ཉུང་བས་ནི་བདག་གི་ལུས་ཡང་བར་འགྱུར་སྤོང་བ་བཟོད་པར་འགྱུར་བདག་གི་བཤང་གཅི་འབྱུང་བ་ཉུང་བར་འགྱུར་དད་པས་བྱིན་པ་ཆུང་བར་འགྱུར་ཞེས་སོགས་རྒྱས་པར་གསུངས་ཏེ་དེ་ལས་ཤེས་པར་བྱའོ།།འདུ་ཤེས་ནི། འདུལ་བ་ལུང་ལས་སྤྱིར་རང་ལ་བཀྲེས་སྐོམ་གྱིས་གཟིར་བའི་ནད་པ་དང་ཟས་ལ་དེ་སེལ་བྱེད་ཀྱི་སྨན་གྱི་འདུ་ཤེས་འཇོག་དགོས་པ་དང་། བྱེ་བྲག་འདུ་ཤེས་བཅུ་བསྟེན་དགོས་པར་གསུངས་པ་ལས། ཟས་དེ་ལུད་སོགས་མི་གཙང་བ་ལས་འབྱུང་བར་བསམ་པ་འབྱུང་བའི་འདུ་ཤེས་དང་། འབྲས་ཆན་ལ་གྲོག་མའི་ཕྲུ་གུ་ལྟ་བུའི་སྲིན་བུ་དང་ཞོ་ལ་མིའི་ཀླད་པ་དང་ཕྱེ་ལ་མི་རུས་ཀྱི་ཕྱེ་དང་ཤ་ལ་བུའི་ཤ་དང་འདྲ་བ་སོགས་འདྲ་བའི་འདུ་ཤེས་དང༌། ཟོས་པ་ལས་སྙིགས་མ་བད་སྣབས་སོགས་སུ་འགྱུར་བར་བསམ་པ་འགྱུར་བའི་འདུ་ཤེས་དང༌། ཟས་ཀྱི་དོན་དུ་ཕ་དང་བུ་མ་དང་བུ་མོ་སོགས་ཀྱང་འཐབ་རྩོད་འོང་བས་ཕྱིར་རྒོལ་བའི་འདུ་ཤེས་དང་། ཟས་ཟོས་པ་ལས་མི་གཙང་བའི་བདག་ཉིད་གཤངག ཅི་སོགས་ཤིན་ཏུ་སྨད་པ་འབྱུང་བས་རྒྱུ་མཐུན་པའི་འདུ་ཤེས་དང༌། ཟས་ཟོས་པས་ཆགས་སོགས་ཉོན་མོངས་འདྲེན་པས་རྟེན་ཅིང་འབྲེལ་བར་འབྱུང་བའི་འདུ་ཤེས་དང༌། ཚེགས་ཆེན་པོས་ཟས་ཚོལ་དགོས་པས་བཙལ་དཀའ་བའི་འདུ་ཤེས་དང༌། གཡོ་སྐོལ་སོགས་གྲོགས་གཞན་ལ་ལྟོས་དགོས་པས་རག་ལས་པའི་འདུ་ཤེས་དང༌།མ་ཞུ་བ་དང་ལོག་པར་ཞུ་བས་ནད་སྣ་ཚོགས་སྐྱེད་པས་ནད་དང་བཅས་པའི་འདུ་ཤེས་དང༌། ཟོས་པ་ལས་ཆ་གཅིག་ལུས་ཀྱི་མེས་བསྲེགས་ཆ་གཅིག་གིས་ལུས་བརྟས་ཆ་གཅིག་སྲིན་བུར་འགྱུར་ཆ་གཅིག་གཤ་གཅི་སོགས་སུ་འགྱུར་བས་སོ་སོར་འགྲོ་བའི་འདུ་ཤེས་ཏེ་བཅུའོ།།གཞན་ཡང་ཟས་ལ་སྲེད་པའི་གཉེན་པོར་དེའི་ཉེས་དམིགས་བསམ་པ་ལ་གསུམ་ལས། དང་པོ་ལོངས་སྤྱོད་པའི་རྒྱུ་ལས་བྱུང་བའི་ཉེས་དམིགས་ནི། ཟས་ཁ་དོག་དྲི་རོ་བཟང་པོ་ཅི་འདྲ་བའང་སོས་བལྡད་མཆིལ་མས་བརླན་པར་བྱས་པ་ན་སྐྱུགས་པ་ལྟར་འགྲོ་བར་སེམས་པའོ།།ག ཉིས་པ་ཟས་ཞུ་བ་ལས་བྱུང་བའི་ཉེས་དམིགས་ནི། ནམ་གྱི་ཐུན་བར་པའམ་ཐ་མ་ལ་ཟས་དེ་ཞུ་ནས་ཤ་ཁྲག་སོགས་སྐྱེ་ཞིང་ཁ་ཅིག་ནི་གཤང་གཅིར་འགྱུར་ཞིང་དེ་ཉིན་རེ་བཞིན་བསལ་དགོས་པ་དང་ཟས་དེས་ནད་ཀྱི་རིགས་དུ་མ་སྐྱེད་པར་སེམས་པའོ།།གསུམ་པ་ཟས་ཚོལ་བ་ལས་གྱུར་པའི་ཉེས་དམིགས་ལ་ལྔ་ལས། བསྒྲུབས་པ་ལས་བྱུང་བའི་ཉེས་པ་ནི། ཟས་དང་ཟས་ཀྱི་རྒྱུའི་དོན་དུ་དཀའ་ཚེགས་དུ་མ་བྱས་ནས་སྒྲུབ་པའི་དུས་མ་གྲུབ་ན་མྱ་ངན་དང་གྲུབ་ནའང་བརླགས་ཀྱིས་དོགས་ནས་བསྲུང་དགོས་པས་སྡུག་བསྔལ་བའོ།།མཛའ་བ་ཉམས་པའི་ཉེས་པ་ནི། ཟས་ཀྱི་ཕྱིར་ཕ་དང་བུ་སོགས་ཀྱང་ཕན་ཚུན་འཐབ་རྩོད་འབྱུང་བའོ། །ངོམས་མི་ཤེས་པའི་ཉེས་པ་ནི། ཟས་ལ་སྲེད་པ་ཇེ་ཆེར་སོང་ནས་རྒྱལ་པོ་སོགས་གཡུལ་འགྱེད་ཅིང་ཕན་ཚུན་སྡུག་བསྔལ་མྱོང་བའོ།།རང་དབང་ཉམས་པའི་ཉེས་པ་ནི། བྲན་སོགས་གཞན་གྱི་ཟས་ཟ་བ་རྣམས་རྗེ་བོའི་དོན་དུ་གཞན་དང་འཐབ་རྩོད་བྱེད་པ་ན་སྡུག་བསྔལ་དུ་མ་མྱོང་བའོ། །ཉེས་པར་སྤྱད་པ་ལས་བྱུང་བའི་ཉེས་པ་ནི།ཟས་དང་ཟས་ཀྱི་ཕྱིར་སྡིག་པ་དུ་མ་བསགས་པས་འཆི་ཁ་དེ་དྲན་ནས་འགྱོད་བཞིན་དུ་འཆི་ཞིང་ཤི་ནས་ཀྱང་ངན་འགྲོར་འགྲོ་བ་བསམ་པའོ། །དེ་ལྟར་ནའང་ཟས་ལ་བརྟེན་ནས་ལུས་གནས་པའི་དགོས་པ་ཡོད་ལ་དེ་ཙམ་གྱི་དོན་དུའང་ཟས་སྟེན་པར་མི་རིགས་པས་ལུས་གནས་པ་ལ་བསྟེན་ནས་བདག་གིས་ཚངས་སྤྱོད་ཡང་དག་སྒྲུབ་སྙམ་པ་དང་སྦྱིན་བདག་གིས་ཤ་ཁྲག་པགས་པ་བཙིར་ཏེ་འབྲས་བུ་ཆེན་པོ་འདོད་ནས་བབ་བྱིན་པ་དེའང་དོན་དང་འབྲས་བུ་ཆེན་པོ་ཡོད་པར་འགྱུར་བ་ཉིད་དུ་བྱའོ་སྙམ་དུ་བསམས་ནས་ལོངས་སྤྱོད་དགོས་པར་འཕགས་པ་ཐོགས་མེད་ཀྱིས་གསུངས་སོ།།ཟས་ལ་སྤྱོད་ཚུལ་བཤེས་སྤྲིངས་ལས་ཀྱང་། ཁ་ཟས་སྨན་དང་འདྲ་བར་རིགས་པ་ཡིས། །འདོད་ཆགས་ཞེ་སྡང་མེད་པར་བསྟེན་བགྱི་སྟེ། །རྒྱགས་ཕྱིར་མ་ལགས་སྙེམས་པའི་ཕྱིར་མ་ལགས། །མཚག་ཕྱིར་མ་ལགས་ལུས་གནས་འབའ་ཞིག་ཕྱིར། །ཞེས་ཆོགས་སྣང་དང་རྒྱགས་པ་སོགས་ཀྱི་ཕྱིར་མ་ཡིན་པར་ལུས་འཚོ་ཞིང་གནས་པའི་ཕྱིར་པཟའ་སྙམ་པ་དགོས་ལ། དེའང་རྒྱུགས་པ་ནི་འདོད་ཆགས་ཀྱི་རྒྱུ་ལུས་སེམས་འགྱུར་བའི་ཁྱད་པར་དང་། སྙེམས་པ་ནི་ང་རྒྱལ་དང༌། མཚག་ནི་ཉམས་མཚག་བཟང་བའམ་ཉམས་སྟོབས་རྒྱས་པ་ཡིན་ལ། སྔ་མ་གཉིས་ཀྱི་ཕྱིར་ཟ་བ་ནི་འདོད་ཆགས་ཀྱིས་ཟ་བ་དང༌། ཕྱི་མའི་ཕྱིར་ཟ་བ་ནི་ཞེ་སྡང་གིས་ཟ་བ་ཡིན་པར་གསུངས་སོ།།གཞན་ཡང་དཔུང་བཟང་ལས། དཔེར་ན་རྨ་ནི་གསོ་དང་བསལ་བའི་ཕྱིར། །ནད་པ་དག་ལ་སྨན་ནི་སྦྱིན་པ་ལྟར། །དེ་བཞིན་འདིར་ཡང་བཀྲེས་པའི་སྡུག་བསྔལ་དག ། བསལ་ཕྱིར་རྒྱལ་བས་ཁ་ཟས་བཟའ་བར་གསུངས། །ལ་ལ་ལམ་གྱིས་དུབ་ཅིང་འགྲོ་བའི་ཚེ། །བཀྲེས་སྐོམ་གདུངས་པས་རང་གི་བུ་ཡི་ཤ། །ཟ་བ་བཞིན་དུ་རྣལ་འབྱོར་སེམས་དམན་ཞིང་། །འཚེ་དང་རྒྱུགས་ཕྱིར་བཟའ་བར་མི་བྱའོ། །མང་དུ་བླུགས་ན་རྩོལ་མེད་མཐོ་བ་དང༌། །དེ་བཞིན་ཉུང་དུས་སྲང་ནི་དམའ་འགྱུར་ལ། །རན་པས་སྐད་ཅིག་མཉམ་པར་འགྲོ་བ་ལྟར། །ལུས་ཅན་ཁ་ཟས་བཟའ་བའང་དེ་བཞིན་ནོ། །དཔེར་ན་ཁང་རྙིང་མི་ཞིག་བྱ་བའི་ཕྱིར། །མི་ཡིས་ཀ་བ་བརྟན་པོ་གཟུགས་པ་ལྟར། །དེ་བཞིན་ལུས་ཀྱི་འཁྲུལ་འཁོར་གནས་པ་དང༌། །ཤིང་རྟའི་མིག་སྐུད་བཞིན་དུ་ཁ་ཟས་བཟའ། །འདོད་པའི་ཁམས་ནི་ཁ་ཟས་ཀྱིས་གནས་ཤེས། །རྒྱལ་བས་ཆོས་གཅིག་ཏུ་ནི་བཀའ་སྩལ་ཏོ། །ལུས་ནི་ཆུ་ཤིང་བཞིན་དུ་རིག་བྱ་སྟེ༑༑སེམས་ནི་བཟའ་བཏུང་ཚོགས་ལ་ཆགས་མི་བྱ། །ཞེས་གསུངས་པ་ལྟར་གྱི་དོན་རྣམས་ཀྱང་བསམ་པར་བྱ་དགོས་ལ། ཇོ་བོ་ཆེན་པོས་ཀྱང་། དེ་ནས་ཟས་ཀྱི་དུས་དག་ཏུ། །སྙིང་པོ་མེད་པའི་ལུས་འདི་ལས། །སྙིང་པོ་དམ་པ་བཙལ་བྱ་ཞེས། །ལུས་ལ་གྲུ་ཡི་བློ་བཞག་ལ། །རྒྱགས་པ་བསྐྱེད་ཕྱིར་མི་བཟའ་ཞིང༌། །རོ་ལ་ཆགས་པས་མི་བཟའོ། །ཞེས་དང༌། ཟས་ཀྱི་ཚོད་རིག་པར་བྱ་སྟེ། གསོ་བ་རིག་པའི་རྒྱུད་ལས། །ལྟོ་བའི་སུམ་ཆ་ཟས་ཀྱིས་ཏེ། །ཆ་གཉིས་པ་ནི་སྐོམ་གྱིས་སོ། །རླུང་ལ་སོགས་པའི་གནས་སུ་ནི། །ཆ་གཅིག་སྟོང་བར་བཞག་པར་བྱ། །ཞེས་བཤད་པའོ།ཟས་དེ་ལ་ཆ་བཞིར་བགོ་བར་བྱ་སྟེ། ཆ་དང་པོ་དཀོན་མཆོག་གསུམ་དང་བླ་མ་ལ་དབུལ་བར་བྱའོ། །ཆ་གཅིག་རང་ཉིད་ལོངས་སྤྱད་པར་བྱའོ། །ཆ་གཅིག་བྱིས་པ་དང་མགོན་མེད་པ་དག་ལ་སྦྱིན་པར་བྱའོ། །ག ཅིག་ནི་ཁྱི་དང་བྱ་རོག་ལ་སོགས་པའི་བྱོལ་སོང་ལ་སྦྱིན་པར་བྱའོ། །ཞེས་དང༌།།ཡང་། ཟས་ལ་ཆ་བཞིར་བགོ་བྱས་ཏེ། །དང་པོ་ལྷ་ལ་བཤོས་གཙང་དབུལ། །དེ་རྗེས་ཆོས་སྐྱོང་སྲུང་མ་ལ། །གཏོར་མ་ཤིན་ཏུ་རྒྱ་ཆེར་གཏོང༌། །རང་གིས་ཟོས་ཤིངའཐུངས་པ་ཡི། །ལྷག་མ་འབྱུང་པོ་ཀུན་ལ་སྦྱིན། །ཞེས་ཟས་ལ་ཆ་བཞིར་བགོ་ཚུལ་གཞན་དང་བཅས་གསུངས་སོ། །བསླབ་།བཏུས་སུ། དེ་ལ་རེ་ཞིག་རྟག་ཏུ་བའི་སྨན་གྱིས་ལུས་བསྲུང་བར་བྱ་བ་ཡིན་ནོ། །དེ་ལའང་ཉ་དང་ཤས་ནི་མ་ཡིན་ཏེ། ལང་ཀར་གཤེགས་པའི་མདོ་ལས་བཀག་པའི་ཕྱིར་ཏེ། འདི་ལྟར་བྱང་ཆུབ་སེམས་དཔའ་སྙིང་བརྩེ་བའི་བདག་ཉིད་ཅན་གྱིས་ཤ་ཐམས་ཅད་མི་བཟའོ་ཞེས་བཤད་དོ། །དེ་བཞིན་དུ་སྦྱར་ཏེ། འཁྲུལ་བ་དང་ནི་གཉེན་བཤེས་དང༌། །ཁུ་ཆུ་ཁྲག་ལས་བྱུང་བའི་ཕྱིར། །འབྱུང་པོ་རྣམས་ནི་དབང་འགྱུར་བས། །རྣལ་འབྱོར་ཅན་གྱིས་ཤ་མི་བཟའ། །ཤ་རྣམས་དང་ནི་སྒོག་བཙོང་དང༌། །ཆང་དག་རྣམ་པ་སྣ་ཚོགས་དང༌། །ཀེའུ་དང་སྒོག་སྐྱ་དེ་བཞིན་དུ། །རྣལ་འབྱོར་ཅན་གྱིས་རྟག་ཏུ་སྤང་། །ཞེས་སོགས་ཤའི་ཉེས་དམིགས་མང་དུ་གསུངས་ཤིང་། མཇུག་ཏུ། འདུལ་བ་ལས་དེ་ལ་རྣམ་པ་གསུམ་ཡོངས་སུ་དག་པ་ཟོས་ན་བར་ཆད་དུ་མི་འགྱུར་རོ་ཞེས་གང་གནང་བ་དེ་ནི་ཡོངས་སུ་སྤངས་པས་དག་པར་ལྟ་བ་རྣམས་ཀྱི་ང་རྒྱལ་བསལ་བ་དང༌། སྐལ་བ་ཡོད་ཀྱང་དེ་ལ་ཆགས་པས་བསྟན་པ་ལ་འཇུག་མི་ནུས་པ་སྤང་པའི་ཕྱིར་རོ་ཞེས་གསུངས་ནས། ལང་གཤེགས་དྲང་སྟེ་བསྟན་ལ་འདིར་ནི་རང་ཤི་བའི་ཤ་ཡང་བཀག་པ་ཡིན་པར་གསུངས་སོ།།དེ་དཀ་ནི་རྟག་ཏུ་བའི་སྨན་ལ་སྤྱོད་ཚུལ་ཡིན་ལ། ན་བའི་གསོས་སྨན་ནི་ནད་ཚབས་ཆེ་ཞིང་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་ན་དོན་ཆེན་པོ་བསྒྲུབ་པའི་ཆེད་དུ་སྨན་གྱི་འདུ་ཤེས་ཀྱིས་ཉེ་བར་བསྟེན་པ་ལ་ཉེས་པ་མེད་པར་མ་ཟད་ཅི་ནས་བསྟེན་དགོས་པ་དང་རབ་བྱུང་གིས་ཕྱི་དྲོ་སོགས་སུའང་བསྟེན་རུང་བར་གསུངས་ཏེ། བསླབ་བཏུས་ལས། ན་བའི་གསོས་སྨན་ཡང་བརྗོད་པར་བྱ་བ་ཉིད་དོ༑༑བདག་གི་དོན་དང་ཚངས་པར་སྤྱོད་པ་གནས་པར་བྱ་བའི་ཕྱིར་ཉན་ཐོས་ཀྱི་འདུལ་བ་ལས་ཀྱང་།ལྷུང་བཟེད་དང་ཆོས་གོས་ཀྱང་བཙོང་ལ་ལུས་བསྲུང་བར་གསུངས་ན་སྐྱེ་བོ་དཔག་ཏུ་མེད་པ་ཡོངས་སུ་བསྐྱབ་པའི་རྒྱུ་བྱང་ཆུབ་སེམས་དཔའི་ལུས་ལྟ་ཅི་སྨོས་ཏེ་དལ་བའི་དགའ་བ་ཕུན་སུམ་ཚོགས་པ་འདི་ལྟ་བུ་ནི་རྙེད་པར་དཀའོ། །དེ་རབ་ཏུ་བསྟན་པའི་ཕྱིར་བཅོམ་ལྡན་འདས་ཀྱིས་དེ་དང་དེར་བདག་ཉིད་སྨན་ལ་ཉེ་བར་སྦྱོར་བར་བསྟན་ཏེ། དཀོན་མཆོག་སྤྲིན་གྱི་མདོ་ལས་ཀྱང་། དེ་ནམ་ཚོད་བཟུང་བར་གྱུར་པ་དེའི་ཚེ་ཉི་ཚོད་ཡོད་དམ་མེད་ཀྱང་རུང་སྟེ་ཞེས་སོགས་གསུངས་པ་ལྟར་རོ། །ཟས་ལ་ཆགས་སེམས་སོགས་ཀྱིས་སྤྱོད་ཅིང་དགེ་བའི་ཕྱོགས་ལ་བརྩོན་པར་མ་བྱས་ན་དད་པས་བྱིན་པ་ལ་སྤྱོད་པ་དུག་ཏུ་འགྱུར་བས་མ་ཆགས་པར་སྤྱོད་ཅིང་རྣལ་འབྱོར་ལ་བརྩོན་དགོས་ཏེ། །ཏིང་རྒྱལ་ལས། བྱིས་པ་དག་ནི་ཟས་ལ་ཆགས་གྱུར་ནས། །ཟས་ལ་ཚོད་རིག་པར་ནི་མི་བྱེད་དེ། །སངས་རྒྱས་བསོད་ནམས་ཀྱིས་ནི་ཟས་རྙེད་ཀྱང༌། །དེ་ལ་བྱིས་པ་བྱས་པ་གཟོ་མི་འགྱུར། །དེ་དག་ཁ་ཟས་རོ་ཞིམ་བསོད་པ་དག །རྙེད་ནས་རྣལ་འབྱོར་མི་བརྩོན་ཟ་ཞིང་འཐུང་། །དེ་དག་ལ་ནི་ཟས་དེ་གདུག་པར་འགྱུར། །བ་གླང་ཕྲུ་གུས་པད་རྩ་མ་བཀྲུས་བཞིན། །མཁས་ཤིང་རྟོག་པ་བློ་གྲོས་ལྡན་པ་ནི། ཁ་ཟས་བཟང་པོ་གཙང་མ་ཟ་མོད་ཀྱི། །དེ་དག་ལ་ནི་ཆགས་པར་མི་འགྱུར་ཏེ། །མ་ཆགས་བཞིན་དུ་ཟ་ཞིང་རྣལ་འབྱོར་བརྩོན། །ཞེས་དང༌། རིན་པོ་ཆེའི་ཕུང་པོའི་མདོ་ལས།བཅོམ་ལྡན་འདས་ཀྱིས་དད་པས་བྱིན་པ་ཡོངས་སུ་སྤྱོད་པའི་ཉེས་པ་བསྟན་པ་དང་། དེ་ནས་འཁོར་དེ་ཉིད་ནསརྣལ་འབྱོར་སྤྱོད་པའི་དགེ་སློང་ཉིས་བརྒྱས་ཆོས་ཀྱི་རྣམ་གྲངས་འདི་ཐོས་ནས་རབ་ཏུ་དུས་ཏེ་མཆི་མ་ཟག་ཅིང་ཚིག་འདི་སྐད་ཅེས་བཅོམ་ལྡན་འདས་བདག་ཅག་ནི་གུམ་ཡང་རུང་སྟེ་འབྲས་བུ་མ་ཐོབ་ཀྱི་བར་དུ་དད་པས་སྩལ་བའི་བསོད་སྙོམས་ཅིག་ཙམ་ཡང་ཡོངས་སུ་སྤྱོད་པར་མི་བགྱིའོ། །ཞེས་སྨྲས་སོ།། བཀའ་སྩལ་བ། སྐྱེས་བུ་དམ་པ་དག་ལེགས་སོ་ལེགས་སོ་ངོ་ཚ་ཤེས་པ་དང་འགྱོད་པ་དང་ལྡན་པ་དང་འཇིག་རྟེན་ཕ་རོལ་ཏུ་ཁ་ན་མ་ཐོ་བས་འཇིགས་པར་བལྟ་བ་རྣམ་པ་འདི་ལྟ་བུ་དག་གིས་གསུང་རབ་འདི་མཛེས་སོ། །འོད་སྲུང་ངས་དགེ་སློང་གཉིས་ལ་དད་པས་བྱིན་པ་གནང་སྟེ། གཉིས་གང་ཞེ་ན་ལྡན་པ་དང་གྲོལ་བའོ། །དགེ་སློང་དག་དགེ་སློང་ལྡན་པ་རྣལ་འབྱོར་སྤྱོད་པ་ངའི་བསྟན་པ་ལ་ཞུགས་པ་འདུ་བྱེད་ཐམས་ཅད་མི་རྟག་པར་མཐོང་འདུ་བྱེད་ཐམས་ཅད་སྡུག་བསྔལ་བར་མཐོང་ཆོས་ཐམས་ཅད་ལ་བདག་མེད་པར་མོས་མྱ་ངན་ལས་འདས་པ་ཞི་བར་རྟོགས་པས་རི་རབ་ཙམ་གྱི་ཁམ་དག་གིས་དད་པས་བྱིན་པ་ཡོངས་སུ་སྤྱད་ཀྱང་དེའི་ཡོན་ཤིན་ཏུ་ཡོངས་སུ་དག་པར་འགྱུར་རོ།།སྦྱིན་པ་པོ་དང་སྦྱིན་བདག་གང་དག་ལས་དད་པས་བྱིན་པ་ཡོངས་སུ་སྤྱད་པ་དེ་ལས་དེ་དག་གི་བསོད་ནམས་ཀྱི་རྣམ་པར་སྨིན་པ་འབྱོར་བ་ཆེན་པོ་དང་ཕན་ཡོན་ཆེན་པོར་འགྱུར་རོ་ཞེས་སོགས་དང༌།སངས་རྒྱས་ཀྱི་སྡེ་སྣོད་ཀྱི་མདོ་ལས། ཤཱ་རིའི་བུ་བཀྲེས་པས་རང་གི་བརླའི་ཤའམ་དཔུང་བའི་ཤ་ཟོས་པ་ནི་བླའི་ཉེས་དམིགས་སུ་མི་ལྟ་བ་དང་འབྱུང་བར་མི་ཤེས་པས་དད་པས་བྱིན་པ་ལོངས་སྤྱོད་པར་བྱེད་པ་ནི་དེ་ལྟ་མ་ཡིན་ནོ། །དེ་ཅིའི་ཕྱིར་ཞེ་ན་ཤཱ་རིའི་བུ་ངས་ལྡན་པ་རྣམས་དང་གྲོལ་བ་རྣམས་ལ་དད་པས་བྱིན་པ་གནང་སྟེ་དེ་དག་ལས་གཞན་པ་ལ་ནི་མ་ཡིན་ནོ། །ཤཱ་རིའི་བུ་ཇི་ཙམ་ཞིག་གིས་ལྡན་པ་ཡིན། ཇི་ཙམ་ཞིག་གིས་གྲོལ་བ་ཡིན་ཞེ་ན། གང་མཐོང་བའི་ཆོས་འདི་ཉིད་ལ་ལེན་པ་མེད་པར་ཡོངས་སུ་མྱ་ངན་ལས་འདའ་བར་བྱའོ་སྙམ་ན་དེ་ལྟ་བུ་ནི་ལྡན་པ་ཡིན་ནོ། །མི་དགེ་བའི་ཆོས་སྤང་བའི་ཕྱིར་དང་དགེ་བའི་ཆོས་མངོན་སུམ་དུ་བྱ་བའི་སྤྱིར་སྤོང་བ་དང་འཕགས་པའི་ལམ་གོམས་པར་བྱ་བ་ལ་མགོའམ་གོས་ལ་མེ་འབར་བ་ལྟ་བུར་བྱེད་པ་ལྟ་བུ་ནི་ལྡན་པ་ཡིན་ནོ། །ངན་སོང་གསུམ་ལས་གྲོལ་བ་རྒྱུན་དུ་ཞུགས་པ་དང་ལན་ཅིག་ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པ་བྱ་བ་བྱས་པ་དག་ནི་གྲོལ་བ་ཞེས་བརྗོད་དོ། །ཤཱ་རིའི་བུ་གང་དག་ཡང་བསླབ་པ་གསུམ་པོ་དག་ལས་བསླབ་པ་དེ་དག་ནི་གྲོལ་བ་ཞེས་བྱ་སྟེ་དེ་དག་ཀྱང་དད་པས་བྱིན་པ་ཐོབ་པ་ཡིན་ནོ། །ཤཱ་རིའི་བུ་འདི་དག་ཙམ་གྱིས་ལྡན་པ་ཡིན་ཞིང་འདི་ཙམ་གྱིས་གྲོལ་བ་ཡིན་ཏེ། དེ་ལྟ་བུའི་ལྡན་པ་དང་དེ་ལྟ་བུའི་གྲོལ་བ་གང་ཡིན་པ་དེ་དག་ལ་ངས་དད་པས་བྱིན་པ་རྗེས་སུ་གནང་ངོ༌། །དེ་དག་གིས་ལེགས་པར་ཡོངས་སུ་སྤྱད་པར་འགྱུར་རོ་ཞེས་གསུངས་སོ། །དེ་དག་ནི་གོས་དང་གནས་མལ་སོགས་ཀྱི་དད་པས་བྱིན་པ་ཐམས་ཅད་ལ་སྤྱོད་པ་ལའང་འདྲའོ།།གོས་སྦྱིན་པ་དང་མི་སྦྱིན་པའི་ཚུལ་ནི། རབ་ཏུ་བྱུང་བའི་བྱང་ཆུབ་སེམས་དཔའ་ལ་འགའ་ཞིག་གིས་གོས་ལ་སོགས་པའི་ཡོ་བྱད་སློང་བ་ན་རང་ཉིད་ཀྱིས་བགོ་བར་བྱ་བའི་ཆོས་གོས་བླ་གོས་དང་ཆོས་གོས་ཝ་ཕྱིམཐིང་གོས་དང་ཁྱད་པར་དགེ་སློང་ལྟ་བུ་ཡིན་ན་ཆོས་གོས་སྣམ་སྦྱར་ཏེ་ཆོས་གོས་གསུམ་པོ་མ་གཏོགས་པའི་ཡོ་བྱད་གང་ཡོད་པ་རྣམས་སྦྱིན་པར་བྱ་ལ་གོས་ལྷག་པོ་ནི་ཆོས་གོས་གསུམ་སོགས་གང་ཡོད་པ་དག་ཀྱང་སྦྱིན་པར་བྱའི། རང་ཉིད་ཀྱིས་ཉེ་བར་འཆང་བའི་ཆོས་གོས་ངུར་སྨྲིག་གསུམ་པོ་ཚན་གཅིག་ནི་འགའ་ཞིག་གིས་སློང་ནའང་སྦྱིན་པར་མི་བྱ་སྟེ། ཁྱིམ་པ་དང་མུ་སྟེགས་བྱེད་སོགས་ལས་རྟགས་ཁྱད་པར་དུ་གྱུར་པ་དང་ཚངས་པར་སྤྱོད་པའི་དགེ་སྦྱོང་གི་དྲན་པ་གསོ་བ་དང་ཚ་གྲང་གི་རེག་པ་དང་སྦྲང་བུ་དང་ཤ་སྦྲང་ལ་སོགས་པའི་གནོད་པ་སྲུང་བ་དང༌། ཁྱད་པར་སྣམ་སྦྱར་ནི་རབ་ཏུ་བྱུང་ཡང་བསྙེན་པར་མ་རྫོགས་པའི་དགེ་ཚུལ་སོགས་ལས་རྟགས་ཁྱད་པར་དུ་གྱུར་པ་དང་ངོ་ཚ་དང་ཁྲེལ་ཡོད་ཀྱི་བསམ་པ་ཁྱད་པར་ཅན་བསྐྱེད་པ་དང་ལྷ་དང་བཅས་པའི་མཆོད་རྟེན་དུ་འགྱུར་བར་བྱ་བ་སོགས་ཀྱི་ཚད་དུ་འབྲལ་མེད་དུ་འཆང་དགོས་པས་སྦྱིན་པར་མི་བྱ་སྟེ། བྱང་ཆུབ་སེམས་དཔའི་སོ་སོར་ཐར་པ་ལས། གལ་ཏེ་ལ་ལ་ཞིག་འོངས་ནས་ལྷུང་བཟེད་དང་ཆོས་གོས་སློང་བ་ན། གལ་ཏེ་དེ་ལ་སངས་རྒྱས་ཀྱིས་གནང་བའི་ཆོས་གོས་གསུམ་ལས་ལྷག་པ་ཞིག་ཡོད་ན་ཇི་ལྟ་བ་བཞིན་དུ་བཏང་ཞིང་སྦྱིན་པར་བྱའོ། །གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན་གང་ལ་བརྟེན་ནས་ཚངས་པར་སྤྱོད་པ་ལ་གནས་པ་དེ་ནི་བཏང་བར་མི་བྱའོ།།དེ་ཅིའི་ཕྱིར་ཞེ་ན། དེ་བཞིན་གཤེགས་པས་ཆོས་གོས་གསུམ་བཏང་བར་མི་བྱའོ་ཞེས་གསུངས་པའི་ཕྱིར་རོ། །ཤཱ་རིའི་བུ་གལ་ཏེ་བྱང་ཆུབ་སེམས་དཔས་ཆོས་གོས་གསུམ་ཡོངས་སུ་བཏང་སྟེ་སློང་བ་པོ་གཙོ་བོར་བྱེད་པར་གྱུར་ན་དེས་འདོད་པ་ཆུང་བ་བསྟེན་པ་མ་ཡིན་ནོ་ཞེས་ཆེས་ཆེར་བཀག་སྟེ། དེ་ནི་སྦྱིན་པ་ལས་ཚུལ་ཁྲིམས་གཙོ་ཆེ་བའི་རྒྱུ་མཚན་གྱིས་ཡིན་ལ། གལ་ཏེ་བྱིན་ན་བྱང་སེམས་རབ་བྱུང་ལ་ལྟུང་བར་འགྱུར་བའང་བསྟན་ཏོ། །ཡང་དེ་ཉིད་ལས། ཤཱ་རིའི་བུ་བྱང་ཆུབ་སེམས་དཔའ་ཁྱིམ་པ་གང་གིས་སངས་རྒྱས་ཀྱི་ཞིང་གང་གཱའི་ཀླུང་གི་བྱེ་མ་སྙེད་དག་རིན་པོ་ཆེ་སྣ་བདུན་གྱིས་རབ་ཏུ་བཀང་སྟེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་དབུལ་བ་ཕུལ་བ་བས།ཤཱ་རིའི་བུ་རབ་ཏུ་བྱུང་བར་གྱུར་པའི་བྱང་ཆུབ་སེམས་དཔའ་གང་གིས་ཚིག་བཞི་པའི་ཚིགས་སུ་བཅད་པ་གཅིག་བསྟན་ན་འདི་ནི་དེ་བས་ཆེས་བསོད་ནམས་མང་དུ་སྐྱེད་དེ། ཤཱ་རིའི་བུ་དེ་བཞིན་གཤེགས་པས་ནི་རབ་ཏུ་བྱུང་བས་ཟང་ཟིང་གི་སྦྱིན་པ་མ་གནང་ངོ་། །ཞེས་སྤྱིར་ཟང་ཟིང་གི་སྦྱིན་པ་བྱང་སེམས་ཁྱིམ་གནས་ཀྱིས་བྱེད་པ་ཆོས་ཀྱི་སྦྱིན་པ་བྱང་སེམས་རབ་བྱུང་གིས་བྱ་བར་བསྟན་ལ། རབ་བྱུང་ལ་ཟང་ཟིང་གི་སྦྱིན་པ་བྱ་བར་མ་གནང་བར་གསུངས་པའི་དོན་ནི། རབ་བྱུང་གིས་ཟང་ཟིང་ཆེད་དུ་བསྒྲུབས་༢༠ནས་སྦྱིན་གཏོང་བྱེད་པ་ཐོས་བསམ་སོགས་ཀྱི་བར་ཆད་དུ་འོགྱུར་བ་ལ་དགོངས་ནས་དེ་ལྟར་བཀག་པ་ཡིན་གྱི་སྔོན་གྱི་བསོད་ནམས་ཀྱི་མཐུས་ཟང་ཟིང་མང་དུ་རྙེད་ཅིང་རང་གི་དགེ་སྦྱོར་ལ་མི་གནོད་པའི་ཟང་ཟིང་གི་སྦྱིན་པ་གཏོང་བ་བཀག་པའི་དོན་མིན་པར་བསླབ་བཏུས་ལས་གསུངས་སོ།།ཡང་ཆོས་གོས་གསུམ་དང་དེ་ལས་གཞན་པའི་ཡོ་བྱད་ལྷག་པ་སངས་རྒྱས་ཀྱིས་རྗེས་སུ་གནང་བ་རྣམས་ལ་སེར་སྣའི་བསམ་པ་མེད་ཅིང་དགེ་བའི་ཕྱོགས་ལ་ཉེ་བར་མཁོ་བ་ཡིན་ན་སློང་བ་ལ་མ་བྱིན་ཡང་ཉེས་པ་མེད་པར་བྱང་སའི་གཏན་ལ་དབབ་པ་བསྡུ་བ་ལས་གསུངས་པར་བཤད་དོ། །གོས་ལ་ཇི་ལྟར་ལོངས་སྤྱོད་པའི་ཚུལ་ཡང་། འདུལ་བ་ལས་ནི་སྤྱིར་ལུས་ལ་རྨའི་འདུ་ཤེས་དང་གོས་ལ་རྨ་དཀྲིས་ཀྱི་འདུ་ཤེས་བཞག་ནས་སྤྱོད་དགོས་པ་དང༌། ཁྱད་པར་རབ་བྱུང་ལྟ་བུས་ནི་གོང་དུ་བཤད་པ་ལྟར་དགེ་སྦྱོང་གི་དྲན་པ་གསོ་བ་དང་། ངོ་ཚ་ཁྲེལ་ཡོད་ཀྱི་བསམ་པ་སྐྱེད་པ་སོགས་ཀྱི་དོན་དུ་ངུར་སྨྲིག་གི་གོས་བགོ་དགོས་པར་གསུངས་པ་དང༌། བསླབ་བཏུས་སུ།གོས་ཀྱི་ལོངས་སྤྱོད་ཀྱི་སྦྱོར་བ་ནི། དྲག་ཤུལ་ཅན་གྱིས་ཞུས་པ་ལས་བསྟན་ཏེ། ངོ་ཚ་ཞིང་འཛེམ་པས་ཁྲེལ་ཡོད་པས་དཀྲི་བ་དང་ཤ་སྦྲང་དང་སྦྲང་བུ་དང་རླུང་དང་ཉི་མ་དང་སྡིག་སྦྲུལ་གྱིས་རེག་པར་འགྱུར་བ་གཡོགས་པ་དང་དགེ་སྦྱོང་གི་རྟགས་བརྟན་པ་དང་ངུར་སྨིག་དེ་དག་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མཆོད་རྟེན་ནོ་སྙམ་ནས་མཆོད་རྟེན་གྱི་ཕྱིར་ཡང་དག་པར་གཟུང་བར་བྱ་བ་དང་ཞེས་སོགས་གསུངས་ཏེ། དེ་དག་གིས་ནི་ཇི་ལྟར་འོས་པའི་གོས་ཐུན་མོང་བ་དང་ཁྱད་པར་རབ་བྱུང་ལྟ་བུ་ཡིན་ན་དགེ་སྦྱོང་གི་རྟགས་མི་ཉམས་ཤིང་བརྟན་པར་བྱ་བ་སོགས་ཀྱི་བསམ་པས་ངུར་སྨྲིག་གི་གོས་གུས་པ་དང་བཅས་པས་བགོ་དགོས་པར་བསྟན་ལ། གུས་པ་དང་བཅས་ཏེ་ཆོས་གོས་ལེགས་པར་མ་བགོས་པའི་ཉེས་དམིགས་སོགས་ཀྱང་གསུངས་ཏེ་དེ་ཉིད་ལས་ཤེས་པར་བྱའོ། །དེ་དག་ནི་ཇི་སྐད་དུ། སྨན་དང་གོས་ལ་སོགས་པ་དག་གིས་ལུས་ཡོངས་སུ་བསྐྱང་བར་བྱ་སྟེ་གཞན་གྱི་དོན་ལ་མཁོ་བའི་ཕྱིར་རོ། །ཞེས་གསུངས་པ་ལྟར་རོ།།སྤྱིར་ཟས་གོས་གནས་མལ་སོགས་གང་ལ་སྤྱོད་ཀྱང་གཞན་དོན་དུ་བཏང་ཟིན་པའི་ལོངས་སྤྱོད་འདི་ལ་སྤྱད་ནས་གཞན་དོན་བྱའོ་སྙམ་པའི་སྒོ་ནས་སྤྱད་དགོས་ཀྱི། དེ་ལྟ་བུའི་བསམ་པ་བརྗེད་ནས་རང་དོན་དུ་སྲེད་པས་སྤྱོད་ན་ཉོན་མོངས་ཅན་གྱི་ལྟུང་བར་གྱུར་ཏེ། བསླབ་བཏུས་སུ། བདག་ལ་སྲེད་པས་ལོངས་སྤྱད་ན། །ཉོན་མོངས་བཅས་པའི་ལྟུང་བར་འགྱུར་། །ཞེས་གསུངས་ལ། བྱེད་པ་མེད་ལ་གཞན་དོན་ལ་དམིགས་པའི་འདུ་ཤེས་བརྗེད་པའམ་སེམས་ཅན་གཞན་ཞིག་གི་ཕྱིར་ཆགས་ན་ཡང་ཉོན་མོངས་ཅན་མ་ཡིན་པའི་ལྟུང་བར་འགྱུར་རོ། །གཞན་ལ་བསྔོས་ཟིན་པའི་ཟས་གོས་སོགས་ལ་གཞན་གྱི་རྫས་སུ་འདུ་ཤེས་ནས་རང་དོན་དུ་སྤྱོད་ན་མ་བྱིན་ལེན་དུ་འགྱུར་ཞིང༌། རིན་ཐང་ཚད་ན་སོ་ཐར་གྱི་ཕམ་པར་ཡང་འགྱུར་བར་བསླབ་བཏུས་སུ་གསུངས་ལ།དེར་འགྱུར་ཚུལ་ནི། མིའི་འགྲོ་བ་པ་ལ་ཞེ་ཐག་པ་ནས་བསྔོས་ཤིང་མི་དེས་ཀྱང་རང་ལ་བསྔོས་པར་ཤེས་ནས་བདག་ཏུ་བཟུང་ནས་ཡོད་པའི་དུས་སུ་དེ་ལ་གཞན་གྱི་རྫས་ཡིན་པར་འདུ་ཤེས་ནས་རང་དོན་དུ་བླངས་པ་རིན་ཐང་ཚང་ན་མ་བྱིན་ལེན་གྱི་ཕམ་པ་འབྱུང་བ་དེ་ལྟ་བུ་ལ་དགོངས་པ་ཡིན་པར་གསུངས་སོ།།ཡང་སེམས་ཅན་ཁོ་རང་ལ་བསྔོས་ཟིན་པའི་ཟས་གོས་སོགས་ལ་ལོངས་སྤྱད་ནས་སེམས་ཅན་ཁོ་རང་རྣམས་ཀྱི་དོན་བྱའོ་སྙམ་དུ་བསམ་ནས་སྤྱད་ན་ཉོན་མོངས་ཅན་ཡིན་མིན་གྱི་ལྟུང་བ་གང་དུའང་མི་འགྱུར་བར་ཉེས་མེད་དུ་འགྲོ་བ་དང་། བསམ་པ་དེ་ལྟ་བུ་དང་ལྡན་ན་སེམས་ཅན་ལ་བསྔོས་ཟིན་པའི་ཡོ་བྱད་པོས་མ་གནང་བར་སྤྱོད་ཀྱང་ཉེས་པ་མེད་པ་དང་། དངོས་སུ་སེམས་ཅན་ལ་མི་སྟེར་ན་བློས་བཏང་བ་དེ་བརྫུན་དུ་སྣང་ངོ་སྙམ་དུ་མ་དད་པར་བྱ་མི་རིགས་པའི་ཚུལ་རྣམས་ཀྱང་བསླབ་བཏུས་ལས་གསུངས་པས་དེ་ལས་ཤེས་པར་བྱའོ།།
 
 ལུས་གཏོང་བ་དང་མི་གཏོང་བའི་ཚུལ་ནི། དམ་པ་བྱང་ཆུབ་སེམས་དཔའི་ཆོས་སམ་རང་གཞན་གྱི་དོན་དུ་འཇིག་རྟེན་དང་འཇིག་རྟེན་ལས་འདས་པའི་ཕན་བདེ་རྒྱ་ཆེན་པོ་སྒྲུབ་བྱེད་ཡིན་པས་དམ་པའང་ཡིན་ལ་ཆོས་ཀྱང་ཡིན་པའི་དམ་པའི་ཆོས་ནི་ཚུལ་བཞིན་དུ་སྤྱོད་ཅིང་ཉམས་སུ་ལེན་པའི་རྟེན་དུ་གྱུར་པའི་བྱང་སེམས་ཀྱི་ལུས་ནི་རེ་ཞིག་གཞན་ལ་ཕན་པ་ཆུང་ངུ་དང་དགོས་པའི་དོན་ཕྲན་ཚེགས་ཤ་ཟ་ཚད་ཁྲག་འཐུང་ཚད་ཀྱི་ཆེད་དུ་གཏོང་བ་ལྟ་བུའི་གནོད་པའི་སྡུག་བསྔལ་གྱིས་གཟིར་བ་དང༌། གོང་དུ་ཟས་གོས་སོགས་ལ་སྤྱོད་ཚུལ་བསྟན་པ་ལྟར་མི་བྱེད་ཅིང་བཟའ་བཏུང་མི་བསྟེན་པར་བཀྲེས་སྐོམ་ལ་སྦྱོར་བ་དང་གོས་མི་བགོ་བར་ཚ་གྲང་གི་རེག་པས་ཉེན་དུ་འཇུག་པ་སོགས་དོན་མེད་པར་གནོད་པས་གདུངས་ཤིང་གཟིར་བ་སོགས་མི་བྱ་སྟེ་བྱས་ན་རང་གཞན་གྱི་དོན་ཆེན་པོ་ལས་ཉམས་པར་འགྱུར་བས་ན་གཅེས་སྤྲས་ཀྱིས་བསྲུང་བར་བྱ་དགོས་ལ། དེ་ལྟར་བསོད་ནམས་ཀྱི་འབྱུང་ཁུངས་སུ་གྱུར་པའི་བྱང་སེམས་ཀྱི་ལུས་ཉིད་ལ་དགོས་པ་ཕྲན་ཚེགས་ཀྱི་ཆེད་དུ་གནོད་པ་མི་བྱ་བར་སྨན་གྱི་ལྗོན་ཤིང་གི་མྱུ་གུ་བཞིན་དུ་བསྲུང་བར་བྱས་ནས་འདི་ལ་བརྟེན་ཏེ་ཕྱིན་དྲུག་བསྡུ་བཞི་སོགས་རྒྱལ་སྲས་ཀྱི་སྤྱོད་པའི་ཉམས་ལེན་རྣམས་ལ་ཚུ༽བཞིན་དུ་བསླབ་ན་སེམས་ཅན་རྣམས་ཀྱིས་གནས་སྐབས་དང་མཐར་ཐུག་གི་ཕན་བདེ་ཇི་ལྟར་འདོད་པ་བཞིན་གྱི་བསམ་པ་མྱུར་དུ་རྫོགས་པར་སྒྲུབ་ནུས་པར་འགྱུར་རོ། །དེ་ལྟར་དགོས་པ་ཕྲན་ཚེགས་ཀྱི་ཆེད་དུ་མི་གཏོང་བ་ནི་དགོས་པའི་སྒོ་ནས་གཏོང་མི་རུང་བའི་ཚུལ་ཡིན་ལ། ག་ཞན་ཡང་སྲོག་གཅོད་སོགས་རང་གཞན་ལ་གནོད་པའི་ཉེས་སྤྱོད་བྱེད་དུ་གཞུག་པའི་ཕྱིར་ལུས་སློང་བ་སོགས་ལའང་སྦྱིན་མི་རུང་བར་གསུངས་སོ། །
 
 རྒྱུ་མཚན་དེའི་ཕྱིར་བདག་གཞན་མཉམ་པའང་བདག་པས་གཞན་གཅེས་ཀྱི་སྙིང་རྗེའི་བསམ་པ་ཡོངས་སུ་མ་དག་པར་སྦྱོར་བའི་སྒོ་ནས་ལུས་དང་སྲོག་འདི་ནི་དངོས་སུ་གཏོང་བར་མི་བྱ་སྟེ་བཏང་བས་གཞན་ལ་ཕན་པར་མ་ངེས་ཤིང་གཏོང་བའི་དཀའ་སྤྱད་ཀྱིས་ཡིད་འབྱུང་བར་འགྱུར་བ་དང་དེས་རྒྱལ་སྲས་ཀྱི་སྤྱོད་པ་ལས་ཕྱིར་ལྡོག་པ་དང་ཕྱི་ནས་འགྱོད་པའི་སེམས་སྐྱེ་བར་འགྱུར་བའང་སྲིད་པའི་ཕྱིར་རོ། །།དེས་ན་རང་ཉིད་སྦྱིན་པའི་གེགས་སེར་སྣ་སོགས་དང་བྲལ་ནས་ལྷག་པའི་བསམ་པ་ཡོངས་སུ་དག་ཅིང་རྒྱས་པར་གྱུར་པ་དང་གཞན་ངོས་ནས་ལུས་བཏང་བས་སེམས་ཅན་མང་པོའི་དོན་འགྲུབ་ཅིང་རང་གཞན་གྱི་ཚོགས་རྒྱ་ཆེན་པོ་རྫོགས་པའི་རྒྱུར་འགྱུར་བར་ངེས་པ་ན། ཅི་ནས་ཀྱང་ཚེ་འདི་དང་ཚེ་རབས་གཞན་དུ་ཡང་རང་གཞན་ལ་ཕན་བདེའི་དོན་རྒྱ་ཆེན་པོ་སྒྲུབ་པར་བྱེད་པའི་རྒྱུར་ལུས་འདི་ངེས་པར་ཡོངས་སུ་གཏང་ངོ༌། །རྒྱ་དཔེར། བསམ་མཉམ་ན་ནི་དེ་གཏང་སྟེ། །དེ་ལྟར་ཡོངས་སུ་ཉམས་མི་འགྱུར། །ཞེས་ཡོད་དེ་ཐམས་ཅད་ལ་ལྷག་པའི་བསམ་པ་མཉམ་པའམ་གཞན་ཆོས་གཅེས་པར་འཛིན་ནུས་པ་ན་སྲོག་དེ་གཏང་བར་བྱ་སྟེ་དེ་ལྟ་བུའི་ཐབས་མཁས་ཐོབ་པའི་ཚེ་ལྡོག་པ་དང་འགྱོད་པ་སོགས་མེད་པས་བྱང་ཆུབ་ལས་ཡོངས་སུ་ཉམས་པར་མི་འགྱུར་ཞེས་པའོ།། །དོན་འདི་ཉིད་རྣམ་བཤད་ལས་གསུངས་པ་བསྡུ་ན། སྙིང་རྗེའི་བསམ་པ་སོགས་སྨོས་ཏེ། ལྷག་བསམ་དག་པའི་སར་མ་ཆུད་པར་ནི། གཏོང་བ་ལ་མ་གོམས་པས་གཏོང་མི་ནུས་པའི་ཕྱིར་རམ་ནུས་ཀྱང་སྔོན། ལས་ངན་པའི་སྟོབས་ཀྱི་ན་ཚ་སོགས་འབྱུང་བས་འགྱོད་ཅིང་སྒྱིད་ལུག་པས་སམ། ཆོས་ཐམས་ཅད་ལ་བདེ་བར་འགྲོ་བའི་ཏིང་ངེ་འཛིན་མ་ཐོབ་པས་དེའི་ཚེ་ཚོར་བ་བདེ་བ་མི་འབྱུང་བས་གཏོང་འདོད་ཀྱི་བློ་མི་འབྱུང་བས་སམ་བདེན་སྟོབས་མ་གྲུབ་པས་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་བའང་སྲིད་པས་མི་གཏོང་ལ། ལྷག་བསམ་དག་པའི་སར་ཆུད་པ་ལ་ནི་ཉེས་པ་དེ་རྣམས་མི་འབྱུང་བས་གཏོང་བའི་དུས་ཁོ་ནའོ་ཞེས་གསུངས་ལ། དགེ་ལྷས་སོ་སྐྱེ་དག་གིས་ཆོས་གོས་གསུམ་ཡང་བཏང་བར་མི་བྱ་ན་སྲོག་སྨོས་ཀྱང་ཅི་དགོས་ཞེས་བསྟན་ཕྱིར་སྙིང་རྗེའི་བསམ་པ་སོགས་གསུངས་ཏེ། ཆོས་སྤྱོད་པའི་ལུས་ཅིག་ཤོས་ཆེད་དུ་གནོད་པར་མི་བྱ་བ་ཡིན་ཕྱིར་སྙིང་རྗེའི་བསམ་པ་མ་དག་པར་ལུས་གཏང་བར་མི་བྱ་སྟེ། མོས་པས་སྤྱོད་པའི་སོ་སྐྱེ་འགའ་ཡང་བདག་གཞན་མཉམ་པའི་སེམས་མཚུངས་པར་ཡོད་ན་དེས་ཀྱང་སྲོག་བཏང་བ་ན་རྣམ་པ་འདིས་དེས་ཁྱད་པར་རྟོགས་ཕྱིར་ཉམས་ཤིང་ཞིག་པར་མི་འགྱུར་ཞེས་བཤད་ལ། བི་བྷཱུ་ཏིས་གཉེན་དང་གཉེན་མིན་ལ་མི་མཉམ་པའི་སྙིང་རྗེའི་བསམ་པ་ཡོད་རིགས་ལ་མི་གཏང་ལ་ཐམས་ཅད་ལ་སེམས་མཉམ་པའི་ཚེ་གཏང་བར་བྱ་སྟེ་དེའི་ཚེ་འགྱོད་པ་སོགས་མེད་པས་ཉམས་པར་མི་འགྱུར་རོ། །དེ་ནི་མཐོང་ལམ་ཐོབ་ནས་ཞེས་བྱ་བའི་དོན་ཏོ་ཞེས་གསུངས་སོ། །དེ་ལྟར་སྙིང་རྗེའི་བསམ་པ་མ་དག་པར་མི་གཏོང་བ་ནི་དུས་ཀྱི་སྒོ་ནས་གཏོང་དུ་མི་རུང་བའི་ཚུལ་ཏེ། བྱང་སེམས་ཀྱིས་དང་པོ་ནས་ལུས་སོགས་སེམས་ཅན་གྱི་དོན་དུ་བཏང་མོད་ཀྱང་ལུས་ཀྱི་ཤ་སོགས་དངོས་སུ་བཏང་བས་ཡིད་འབྱུང་བར་མི་འགྱུར་བའི་སྙིང་རྗེ་ཆེན་པོའི་བསམ་པ་མ་རྒྱས་ཀྱི་བར་སློང་ཡང་སྦྱིན་པར་མི་བྱ་བ་ཉིད་དོ། །དེ་ལྟར་བསླབ་བཏུས་ལས། གང་གིས་དེ་ལྟར་བརྩོན་འགྲུས་ཤིན་ཏུ་བརྩམས་པ་སྐྱོ་བར་འགྱུར་བས་རྟག་ཏུ་བྱང་ཆུབ་སེམས་དཔའི་དངོས་པོ་ཉིད་དུ་མི་འགྱུར་བའོ། །དེ་བས་ན་དཀོན་མཆོག་སྤྲིན་ལས། འདི་ལ་བྱང་ཆུབ་སེམས་དཔའི་སྤྱོད་ལམ་ཐམས་ཅད་དུ་བརྩོན་འགྲུས་རྩོམ་པ་ན་ཅི་ནས་ལུས་སྐྱོ་བར་མི་འགྱུར་བ་དང་སེམས་སྐྱོ་བར་མི་འགྱུར་བ་དེ་ལྟར་བརྩོན་འགྲུས་རྩོམ་སྟེ་འདི་ནི་བྱང་ཆུབ་སེམས་དཔའི་རྟག་པའི་བརྩོན་འགྲུས་ཞེས་བྱའོ། །ཞེས་གསུངས་སོ། །གང་གིས་སྐྱོ་བར་འགྱུར་བའི་བརྩོན་འགྲུས་དེ་ཇི་འདྲ་བ་ཞིག་ཡིན་ཞེ་ན། གང་འདི་སྟོབས་ཆུང་བ་ལས་ལྕི་བའམ་དུས་ཡུན་རིང་པོར་རྩོམ་པའམ་མོས་པ་ཡོངས་སུ་མ་སྨིན་པ་རྣམས་བྱ་དཀའ་བའི་ལས་རྩོམ་པ་སྟེ་དཔེར་ན་རང་གི་ཤ་སྦྱིན་པ་ལ་སོགས་པ་ལྟ་བུའོ། །འདིས་སེམས་ཅན་རྣམས་ལ་ལུས་བྱིན་ཟིན་མོད་ཀྱི་འོན་ཀྱང་དུས་མ་ཡིན་པར་ཡོངས་སུ་སྤྱད་པ་ལས་བཟློག་པར་ཟད་དེ། གཞན་དུ་ན་སེམས་ཅན་དེ་དག་ལ་བྱང་ཆུབ་སེམས་དཔའ་སྐྱོ་བར་གྱུར་པས་བྱང་ཆུབ་ཀྱི་སེམས་ཀྱི་ས་བོན་ཆུད་ཟ་བའི་ཕྱིར་འབྲས་བུའི་ཕུང་པོ་ཆེན་པོ་ཆུད་ཟ་བར་འགྱུར་རོ་ཞེས་སོ། །དེས་ན་སྤྱོད་པ་དུས་ཚོད་དང་འབྲེལ་བ་དགོས་ཤིང་དུས་མ་ཡིན་པའི་བརྩོན་འགྲུས་རང་གཞན་ལ་ཕན་པའི་རྒྱུར་མི་འགྱུར་བར་མ་ཟད་དགེ་བའི་བར་ཆད་དུ་འགྲོ་བའང་ཡོད་དེ། བསླབ་བཏུས་སུ་ནམ་མཁའ་མཛོད་ཀྱི་མདོ་དྲངས་པ་ལས། དུས་མ་ཡིན་པར་འདོད་པ་ནི་བདུད་ཀྱི་ལས་སོ་ཞེས་གནོད་བའི་བདུད་ལས་སུ་འགྱུར་བར་གསུངས་པས་ན་གཏོང་བའི་དུས་དང་བཏང་བའི་དགོས་པ་༌་སོགས་ཚུལ་བཞིན་དུ་ཤེས་ནས་གཏོང་དགོས་སོ། །དེ་ལྟར་དུས་ཤེས་པར་བྱས་ནས་གཏོང་བ་ལ་ནི་སྔར་གྱི་དམ་བཅའ་དང་འགལ་བའི་ཉེས་པ་མེད་ལ་སེར་སྣ་དང་འགྱོད་པ་སོགས་ཀྱི་གོ་སྐབས་ཀྱང་མེད་དོ། །དེའི་ཕྱིར་བྱང་སེམས་ལས་དང་པོ་བའི་སྐབས་སུ་ཡང་ལུས་ལོངས་སྤྱོད་དགེ་རྩ་སོགས་བདོག་པའི་དངོས་པོ་གང་ཡོད་བསམ་པ་ཐག་པ་ནས་སེམས་ཅན་རྣམས་ལ་བཏང་མོད་ཀྱང་སླར་ཡང་དེ་དག་སྲུང་བ་དང་དག་པར་བྱེད་པ་དང་མི་ཟད་པར་སྤེལ་བ་སོགས་བྱེད་དགོས་ལ། ཁྱད་པར་ལུས་བཏང་བ་དེ་ཡང་དུས་མ་ཡིན་པར་ལོངས་སྤྱོད་པ་ལས་བསྲུང་དགོས་པ་དང་བསྲུང་ན་དོན་ཆེ་བ་ནི། །བཞི་བརྒྱ་པར། ལུས་ནི་དགྲ་ལྟར་མཐོང་མོད་ཀྱི། །དེ་ལྟ་ན་ཡང་དེ་བསྲུང་བྱ། །ཁྲིམས་ལྡན་ཡུན་རིང་འཚོ་བ་ནི། །དེ་ལས་བསོད་ནམས་ཆེན་པོ་བྱེད། །ཅེས་གསུངས་ལ། བསླབ་བཏུས་སུའང༌།དེ་ལྟ་བས་ན་དེ་ལྟར་དྲན་པ་ཉེ་བར་གཞུག་ནས་བྱང་ཆུབ་ཀྱི་སེམས་ཡོངས་སུ་སྨིན་པ་དང་འགལ་བ་དང་གཏི་མུག་གིས་རང་གི་དོན་ལ་གནོད་པ་དང་ཤ་ཟ་བ་དང་ལས་བྱེད་པ་རྣམས་ལ་ལུས་བསྲུང་བར་བྱའོ། །དཔེར་ན་སྨན་ཤིང་ལྗོན་པ་བལྟ་སྡུག་པ། །རྩ་བ་ལ་སོགས་སྤྱད་འོས་ས་བོན་ནི། །བྱིན་ཡང་དུས་མིན་སྤྱད་ལས་བསྲུང་བྱ་བ། །རྫོགས་པའི་སངས་རྒྱས་སྨན་ཤིང་དེ་བཞིན་ནོ། །ཞེས་གསུངས་ལ། །བསྲུང་ཚུལ་སོགས་ཀྱང་རྒྱས་པར་དེ་ཉིད་ལས་ཤེས་པར་བྱའོ། །དེ་ནི་དུས་ཀྱི་སྒོ་ནས་ལུས་གཏོང་དུ་རུང་བ་དང་མི་རུང་བའི་ཚུལ་བསྟན་པ་ཡིན་ལ། གཞན་ཡང་བདུད་རིས་ཀྱི་ལྷ་དང་དེས་བརླམ་པ་རྣམས་ཀྱིས་མཐོ་འཚམས་པའི་བསམ་པས་སློང་བ་དང་སྨྱོན་པ་སོགས་ཀྱིས་སློང་བ་ལའང་སྦྱིན་མི་རུང་བར་གསུངས་ཏེ་དེ་དག་ནི་སློང་བ་པོའི་སྒོ་ནས་སྦྱིན་དུ་མི་རུང་བའོ། །དེ་ལྟར་དགོས་པ་སོགས་ཀྱི་སྒོ་ནས་སྦྱིན་དུ་མི་རུང་བ་རྣམས་ལ་མ་བྱིན་ན་ལྟུང་བ་མེད་པར་མ་ཟད་ཀྱི་བྱིན་ན་ལྟུང་བར་འགྱུར་ལ། དེ་དག་མ་གཏོགས་པའི་སྐབས་ཐམས་ཅད་དུ་ལུས་སློང་བ་ལ་སྦྱིན་པར་བྱ་དགོས་ལ་དེའང་ཡན་ལག་ཉིང་ལག་སོགས་གང་དགོས་གསེས་ནས་གཏན་དུ་སྦྱིན་པ་དང་ཕ་རོལ་གྱི་ཆོས་མཐུན་གྱི་བྱ་བ་སྒྲུབ་པ་སོགས་ཀྱི་ཕྱིར་དུ་གནས་སྐབས་བྲན་དུ་འགྲོ་བ་ལྟ་བུའི་སྒོ་ནས་སྦྱིན་པ་སྟེ་གཉིས་གསུངས་སོ།།
 
 ཆོས་ཀྱི་སྦྱིན་པས་བསྡུ་ཚུལ་ལ། ཉན་པ་པོའི་ཀུན་སྤྱོད་ཀྱི་ཁྱད་པར་ནི། དམ་པའི་ཆོས་ཟབ་མོ་རྙེད་པར་དཀའ་ཞིང་ལྷ་དང་བཅས་པའི་འགྲོ་བ་ཐམས་ཅད་ཀྱིས་མཆོད་འོས་དང་བཀུར་འོས་སུ་གྱུར་པ་ཡིན་པས་ན་ཆོས་དང་ཆོས་སྨྲ་བ་ལ་མ་གུས་པ་ལ་ཆོས་མི་བཤད་དེ་བཤད་ན་ལྷ་རྣམས་ཀྱིས་འཕྱ་ཞིང་སྨོད་པར་འགྱུར་ལ་དེའི་ཕྱིར་སྟོན་པས་བཀག་པའི་ཕྱིར་དང་ཉན་པ་པོ་ཆོས་ལ་མ་གུས་པས་ཆོས་སྤོང་གི་ལས་ཀྱིས་དམྱལ་བར་སྐྱེ་བ་སོགས་ཀྱི་ཕྱིར་རོ། །བསམ་པ་གུས་ཀྱང་སྤྱོད་ལམ་གྱི་ཁྱད་པར་མིན་བཞིན་དུ་མགོ་རས་སོགས་ཀྱིས་དཀྲིས་བ་དང་ལག་ན་གདུགས་དང་འཁར་བ་དང་མཚོན་ཆ་རལ་གྲི་སོགས་ཐོགས་པ་དང་མགོ་བོ་གོས་ལ་སོགས་པས་གཡོགས་པ་དག་ལ་ཆོས་བཤད་པར་བྱ་བ་མིན་ནོ། །དེས་ན་འདུལ་བའི་མདོ་ལས། འདུག་པ་ལ་འགྲེང་སྟེ་ཆོས་མི་བཤད་པར་རོ། །ཉལ་བ་འདུག་སྟེ་ཆོས་མི་བཤད་པར་རོ། །ཞེས་སོགས་གསུངས་པ་རྣམས་ཀྱང་མཚོན་ནས་བསྟན་ལ། ཆོས་བཤད་པ་པོ་དགེ་སློང་ལྟ་བུ་ཡིན་ན་དེ་ལྟ་བུ་ལ་བཤད་ན་ཉེས་བྱས་རེ་འབྱུང་བར་གསུངས་པས་ཉེས་བྱས་ཉེར་དྲུག་གིས་མ་གོས་པར་ཆོས་སྟོན་དགོས་པར་གསུངས་སོ། །ཉན་པ་པོ་ན་བ་དང་ཚ་བས་གདུང་བ་ལ་སོགས་ལ་མགོ་དཀྲིས་པ་དང་གདུགས་ཐོགས་པ་སོགས་ལ་ཉེས་པ་མེད་པར་གསུངས་ལ་དེ་བཞིན་དུ་ཉལ་བ་དང་འདུག་པ་ལ་འདུག་པ་དང་འགྲེང་སྟེ་ཆོས་མི་བཤད་པ་སོགས་ཀྱང་ནད་པ་ལ་ཉེས་པ་མེད་པར་གསུངས་སོ།། །མདོར་ན་ཆོས་ཉན་པ་པོས་གུས་པ་དང་རིམ་གྲོ་བསྐྱེད་ནས་ཉན་དགོས་ཏེ། སའི་སྙིང་པོའི་མདོ་ལས། གཅིག་ཏུ་དད་ཅིང་གུས་པས་ཆོས་མཉན་གྱི། དེ་ལ་འཕྱ་ཞིང་སྐུར་བར་མི་བྱའོ། །ཆོས་སྨྲ་བ་ལ་མཆོད་པ་བྱ་བ་ནི། །སངས་རྒྱས་འདྲ་བར་དེ་ལ་འདུ་ཤེས་སྐྱེད། །ཅེས་གསུངས་ལ། བྱང་ས་ལས་ཁེངས་པ་དང་ཁྱད་གསོད་ཀྱི་ཉོན་མོངས་གཉིས་དང་བྲལ་བ་དང་ཚུལ་ཁྲིམས་ཉམས་པ་རིགས་དམའ་བ་བྱད་ངན་པ་ཚིག་འབྲུ་ངན་པ་ཚིག་རྩུབ་ཅིང་མི་སྙན་པར་སྨྲ་བས་འདི་ལ་མཉན་པར་མི་བྱ་སྙམ་པ་སྟེ་གནས་ལྔར་ཡིད་ལ་མི་བྱ་བར་མཉན་དགོས་པར་བཤད་ལ། སྤྱོད་ལམ་གྱི་ཁྱད་པར་སོགས་སྐྱེས་རབས་ལས་ཀྱང༌། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་ནི་རྣམ་པར་བསྐྱེད། །ཅེས་སོགས་གསུངས་ཤིང༌། ཉན་ཚུལ་དངོས་ཀྱང་སྣོད་ཀྱི་སྐྱོན་གསུམ་སྤོང་བ་དང་འདུ་ཤེས་དྲུག་བསྟེན་པ་སོགས་ཀྱི་སྒོ་ནས་ཉན་དགོས་པར་གསུངས་ལ། དེ་ལྟར་གུས་པས་མཉན་ཏེ་ཆོས་ཐོས་པའི་ཕན་ཡོན་ཀྱང༌།ཐོས་པའི་ཚོམས་ལས། ཐོས་པས་ཆོས་རྣམས་ཤེས་པར་འགྱུར། །ཞེས་སོགས་དང་། སྐྱེས་རབས་ལས་ཀྱང་། གང་ཞིག་ཐོས་པས་ཡིད་ནི་དད་གྱུར་ནས། །ཞེས་སོགས་མང་དུ་གསུངས་སོ།།འཆད་པ་པོའི་སྤྱོད་ལམ་སོགས་ཀྱི་ཁྱད་པར་ཡང་། དམ་ཆོས་པད་དཀར་ལས། གཙང་ཞིང་ཡིད་དུ་འོང་བའི་ས་ཕྱོགས་སུ། །ཡངས་པའི་སྟན་ནི་རབ་ཏུ་བཤམས་བཏིང་སྟེ། །ཞེས་པ་ལྟར་ས་ཕྱོགས་གཙང་མར་སྟན་བཟང་བོ་ལ་འདུག་ཅིང་། བཟང་པོའི་ཚོན་གྱིས་ལེགས་པར་ཁ་བསྒྱུར་བའི། །ཆོས་གོས་གཙང་མ་དེ་ནི་རབ་བགོས་ནས། །ཞེས་སོགས་ལྟར་ཁ་དོག་ལེགས་པར་བསྒྱུར་བའི་ཆོས་གོས་གཙང་མ་ལེགས་པར་བགོས་ལ། ཟས་དང་སྐོམ་དང་བཟའ་དང་བཅའ་བ་དང༌། །གོས་དང་མལ་ཆ་ཆོས་གོས་རྣམས་དང་ནི། །ཞེས་སོགས་ལྟར་བསམ་པ་རྙེད་བཀུར་དོན་གཉེར་མེད་པ་དང་། །མཁས་དེ་རྟག་ཏུ་ཕྲག་དོག་མེད་པར་ནི། །ཞེས་སོགས་ལྟར་ཕྲག་དོག་དང་ལེ་ལོ་དང་སྐྱོ་ངལ་གྱི་བསམ་པ་སོགས་མེད་པ་དང་། བྱམས་པའི་སྟོབས་ནི་འཁོར་ལ་བསྒོམ་པར་བྱ། །ཞེས་དང༌། གཞན་དུ་མཁས་པ་རྟག་ཏུ་བདག་ཉིད་དང༌། །སེམས་ཅན་འདི་དག་སངས་རྒྱས་འགྲུབ་པར་ཤོག །ཅེས་སོགས་ལྟར་བྱམས་པའི་སེམས་དང་རང་གཞན་སངས་རྒྱས་འཐོབ་འདོད་ཀྱི་བསམ་པ་སོགས་མངོན་དུ་བྱས་ནས་ཆོས་སྟོན་དགོས་བར་གསུངས་ཏེ་རྒྱས་པར་དེ་ཉིད་དང་བསླབ་བཏུས་སུ་དྲངས་པ་ལྟར་དང༌། དེ་བཞིན་དུ་བློ་གྲོས་རྒྱ་མཚོས་ཞུས་པ་ལས་ཀྱང་། ཆོས་སྨྲ་བས་གཙང་སྦྲ་དང་ཀུན་ཏུ་སྤྱོད་པ་གཟོབ་པ་དང་ལེགས་པར་བཀྲུས་པ་དང་ལེགས་པར་གོས་བགོ་བར་བྱའོ་ཞེས་གསུངས་ལ། རང་ལ་སྨན་པ་ཆོས་ལ་སྨན་ཆོས་ཉན་པ་ལ་ནད་པ་དེ་བཞིན་གཤེགས་པ་ལ་སྐྱེས་བུ་དམ་པ་ཆོས་ཀྱི་ཚུལ་ལ་རིང་དུ་གནས་པ་སྟེ་འདུ་ཤེས་ལྔ་འཇོག་པ་དང་དེ་ཉིད་ལས་གསུངས་པའི་བདུད། ཆོད་པའི་སྔགས་ཚིག་ཁ་ཏོན་དུ་བྱས་ཤིང་མངོན་དུ་བྱས་ཏེ་ཆོས་ཀྱི་གཏམ་བྱེད་ན་དེའི་འཁོར་ཡུག་དཔག་ཚད་བརྒྱ་ཚུན་ཆད་དུ་བདུད་དང་བདུད་རིས་ཀྱི་ལྷ་འཐོ་འཚམས་པའི་བསམས་པས་མི་འོང་བའམ་འོངས་ཀྱང་བར་ཆད་མི་ནུས་པར་གསུངས་ལ། སའི་སྙིང་བོའི་མདོ་ལས་ཀྱང་། ཀུན་ནས་ཉོན་མོངས་པ་ཡི་ནད་བསལ་ཕྱིར། །དམ་པའི་ཆོས་ཀྱི་སྨན་དག་ཉན་པར་བསྐུལ། ཁེ་དང་གྲགས་པ་ཤིན་ཏུ་རིང་སྤངས་ཏེ། །དམ་པའི་ཆོས་དག་བསྟན་ཅིང་བཤད་པར་བྱ། །ཞེས་གསུངས་པ་ལྟར་དང་། གཞན་ཡང་ཆོས་ལ་དཔེ་མཁྱུད་བྱེད་པ་བདག་བསྟོད་གཞན་སྨོད་སོགས་ཀྱི་བསམ་སྤྱོར་ཐམས་ཅད་སྤངས་ཏེ་འཆད་པ་དང༌། འདུལ་བའི་མདོར་མ་གསོལ་བར་མི་བྱའོ་ཞེས་གསུངས་པ་ལྟར་གསོལ་བ་མ་བཏབ་པར་མི་བཤད་ཅིང་གསོལ་བ་འདེབས་པ་ལའང་སྣོད་བརྟག་པ་དང་སྣོད་རུང་དུ་ཤེས་ན་གསོལ་བ་མ་བཏབ་ཀྱང་བཤད་དུ་རུང་བའི་ཚུལ། ཏིང་རྒྱལ་ལས། ཆོས་ཀྱི་སྦྱིན་པའི་ཆེད་ཀྱི་ཕྱིར། །གལ་ཏེ་ཁྱོད་ལ་གསོལ་འདེབས་ན། །རབ་རྒྱས་བདག་གིས་མ་བསླབས་ཞེས། །ཐོག་མར་ཚིག་དེ་བརྗོད་པར་བྱ། །ཞེས་ཐོགས་གསུངས་པ་ལྟར་ཤེས་པར་བྱའོ། །།དེ་ལྟར་ཆོས་བཤད་པའི་ཕན་ཡོན་ནི། བསླབ་བཏུས་ཀྱི་བསོད་ནམས་སྤེལ་བའི་སྐབས། ཆོས་ཀྱི་སྦྱིན་པ་ཟང་ཟིང་མེད། །བསོད་ནམས་འཕེལ་བའི་རྒྱུར་འགྱུར་ཏེ། །ཞེས་གསུངས་ནས། ལྷག་བསམ་བསྐུལ་བའི་མདོ་དྲངས་པ་ལས། དྲན་པ་དང་ལྡན་པ་ཡིན། བློ་དང་ལྡན་པ་ཡིན། བློ་གྲོས་དང་ལྡན་པ་ཡིན། མོས་པ་དང་ལྡན་པ་ཡིན། ཤེས་རབ་དང་ལྡན་པ་ཡིན་ཞེས་སོགས་རྙེད་བཀུར་གྲགས་པ་ལ་སོགས་པའི་ཟང་ཟིང་ལ་མི་ལྟ་བར་ཆོས་སྟོན་པའི་ཕན་ཡོན་ཉི་ཤུ་སོགས་དང༌། ཤེར་མདོ་ལས་གསུངས་པའི་ཕན་ཡོན་རྣམས་ཀྱང་དྲངས་ནས་ཆོས་སྦྱིན་པའི་ཕན་ཡོན་དང་ཇི་ལྟར་སྦྱིན་ཚུལ་སོགས་རྒྱས་པར་བསྟན་ལ། དེ་བཞིན་དུ་བྱམས་པ་སེང་གེའི་སྒྲའི་མདོ་སོགས་ལས་ཀྱང་ཕན་ཡོན་མང་དུ་གསུངས་སོ༑༑སྣོད་ཀྱི་ཁྱད་པར་སོགས་ལ་བརྟགས་པ་ནི། 
 
 སྣོད་མ་ཡིན་པའི་གདུལ་བྱ་བློ་དམན་པའམ་བློ་མ་སྦྱངས་པའི་དམན་པ་ལ་དེའི་བློ་དང་མི་འཚམས་ཤིང་གཏིང་དཔོག་མི་ནུས་པའི་ཟབ་པ་དང་རྒྱ་ཆེ་བའི་བདག་ཉིད་ཅན་གྱི་ཐེག་པ་ཆེན་པོའི་ཆོས་མི་བཤད་དེ་བཤད་ན་བློར་མི་ཤོང་བས་ཆོས་སྤོང་བའི་སྒྲིབ་པ་༌་གསོག་པར་འགྱུར་ཏེ། སའི་སྙིང་པོའི་མདོ་ལས། དེ་བཞིན་སྣོད་མིན་ཉན་ཐོས་ཐེག་པ་དག །ཐེག་ཆེན་བཤད་པ་ཐོས་ནས་རྨོངས་འགྱུར་ཞིང་། །ཆད་པར་ལྟ་ལ་ངན་སོང་ལྟུང་འགྱུར་བས། །དེ་ཕྱིར་དབང་བོ་བརྟགས་ཏེ་ཆོས་བསྟན་ཏོ། །ཞེས་གསུངས་པའི་ཕྱིར་དང༌། བློ་མ་སྦྱངས་པ་ལ་སྟོང་ཉིད་བསྟན་པ་ལྟ་བུ་རྩ་ལྟུང་དུ་འགྱུར་བར་ཡང་བཤད་པས་སོ། །རབ་ཏུ་བྱུང་བས་ཁྲིམས་གྲོགས་རིགས་པའི་སྐྱེས་པ་མེད་པར་དབེན་པ་སྐྱབས་ཡོད་དུ་བུད་མེད་འབའ་ཞིག་ལའམ་བུད་མེད་གཅིག་པུ་ཞིག་ལ་ཆོས་བཤད་པར་བྱ་བ་མིན་ཏེ་གཞན་གྱིས་སྨོད་པར་འགྱུར་ཞིང་རང་ལ་ལྟུང་བ་འབྱུང་བར་འགྱུར་བ་དང༌། དམན་པ་ཉན་ཐོས་ཀྱི་ཐེག་པ་དང་མཆོག་ཐེག་པ་ཆེན་པོའི་ཆོས་སུ་གཏོགས་པའི་སངས་རྒྱས་ཀྱི་བཀའ་ཐམས་ཅད་དངོས་སམ་བརྒྱུད་ནས་འཚང་རྒྱ་བའི་ཐབས་སུ་སྟོན་པ་མ་ཤེས་པར་འགའ་ཞིག་འཚང་རྒྱ་བའི་ཐབས་དང་འགའ་ཞིག་འཚང་རྒྱ་བའི་གེགས་སུ་བཟུང་ནས་བཟང་ངན་དང་རིགས་མི་རིགས་༌་སོགས་སུ་སོ་སོར་ཕྱེ་སྟེ་བྱང་སེམས་ཀྱིས་འདི་ལ་བསླབ་པར་བྱ་ལ་འདི་ལ་བསླབ་པར་མི་བྱའོ་ཞེས་དོར་བྱར་བཟུང་ན་ཆོས་སྤོང་བའི་ལས་གསོག་པར་གསུངས་པས་ན་ཐེག་པ་ཆེ་ཆུང་གི་ཆོས་རྣམས་ཀུན་ལ་བཟང་ངན་སོགས་སུ་འཛིན་པའི་བློ་སྤངས་ནས་མཚུངས་པའམ་མཉམ་པར་སངས་རྒྱས་ཀྱིས་གསུངས་པའི་ཆོས་ཉོན་མོངས་པའི་གཉེན་པོ་བྱེད་པ་ལ་ཁྱད་མེད་པ་ཉིད་དུ་ཤེས་ནས་གུས་པས་ཀུན་ཏུ་སྤྱད་པར་བྱ་དགོས་ཏེ་གདུལ་བྱ་རང་རང་གི་བློ་ལ་ལྟོས་ན་ཐམས་ཅད་བཟང་བ་དང་ཟབ་པ་ཤ་སྟག་ཡིན་པའི་ཕྱིར་རོ། །རྣམ་པར་འཐག་པ་བསྡུས་པའི་མདོ་ལས། འཇམ་དཔལ་དམ་པའི་ཆོས་སྤོང་བའི་ལས་ཀྱི་སྒྲིབ་པ་ནི་ཕྲའོ། །འཇམ་དཔལ་གང་དེ་བཞིན་གཤེགས་པས་གསུངས་པའི་བཀའ་ལ་ལ་ནི་བཟང་བར་འདུ་ཤེས་ལ་ལ་ནི་༌་ངན་པར་འདུ་ཤེས་པ་ནི་ཆོས་སྤོང་བའོ། །གང་ཆོས་སྤོང་བ་དེས་ཆོས་སྤངས་པས་དེ་བཞིན་གཤེགས་པ་ལ་སྐུར་པ་འདེབས་པ་ཡིན། དགེ་འདུན་ལ་ངན་དུ་བརྗོད་པ་ཡིན་ནོ། །འདི་ནི་རིགས་པའོ་འདི་ནི་མི་རིགས་པའོ་ཞེས་ཟེར་ན་ཆོས་སྤོང་བའོ། །འདི་ནི་བྱང་ཆུབ་སེམས་དཔའ་རྣམས་ཀྱི་ཆེད་དུ་གསུངས་པའོ། །འདི་ནི་ཉན་ཐོས་རྣམས་ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། །འདི་ནི་རང་སངས་རྒྱས་རྣམས་ཀྱི་ཆེད་དུ་གསུངས་པའོ་ཞེས་ཟེར་ན་ཆོས་སྤོང་བ་ཡིན་ནོ། །འདི་ནི་བྱང་ཆུབ་སེམས་དཔའ་རྣམས་ཀྱི་བསླབ་པ་མ་ཡིན་ནོ། །ཞེས་ཟེར་ན་ཆོས་སྤོང་བ་ཡིན་ནོ། །ཞེས་སོགས་མང་དུ་གསུངས་སོ།། ཆོས་སྤངས་ན་ཉེས་པ་ཤིན་ཏུ་ཆེ་སྟེ། ཟླ་བ་སྒྲོན་མེ་ལས། གང་གིས་འཛམ་བུའི་གླིང་འདིར་ནི། །མཆོད་རྟེན་ཐམས་ཅད་བཤིག་བྱེད་པས། །གང་གིས་མདོ་སྡེ་སྤོང་བྱེད་པའི། །སྡིག་པ་དེ་ནི་ཆེས་ཁྱད་འཕགས། །གང་གིས་གངྒཱའི་བྱེ་སྙེད་ཀྱིས། །དགྲ་བཅོམ་བསད་པར་གྱུར་པ་བས། །གང་གིས་མདོ་སྡེ་སྤོང་བྱེད་པའི། །སྡིག་པ་དེ་ནི་ཆེས་ཁྱད་འཕགས། །ཞེས་དང༌། གཞན་ཡང་མང་ངོ༌། །
 
 ཟབ་པ་དང་རྒྱ་ཆེ་བའི་དོན་སྟོན་པའི་ཐེག་པ་ཆེན་པོའི་ཆོས་ཀྱི་སྣོད་དུ་གྱུར་པའི་གདུལ་བྱ་ཐེག་ཆེན་གྱི་རིགས་ཅན་དག་ལ་ཐེག་དམན་གྱི་ལམ་སྟོན་པ་ལྟ་བུའི་སྒོ་ནས་དམན་པའི་ཆོས་ལ་སྦྱར་བར་མི་བྱ་སྟེ། དེ་ལ་སྦྱར་བར་བྱས་ན་བྱང་ཆུབ་སེམས་དཔའི་འཁྲུལ་བ་དང་རྩ་ལྟུང་འབྱུང་བར་ཡང་གསུངས་པས་སོ།།དེ་ལྟར་འོད་སྲུང་གིས་ཞུས་པ་ལས། སེམས་ཅན་ཡོངས་སུ་སྨིན་པར་མ་བྱས་པ་རྣམས་ལ་ཡིད་རྟོན་ཏེ་སྟོན་པ་བྱང་ཆུབ་སེམས་དཔའི་འཁྲུལ་བ་དང་། སེམས་ཅན་སྣོད་དུ་མ་གྱུར་པ་རྣམས་ལ་སངས་རྒྱས་ཀྱི་ཆོས་རྒྱ་ཆེན་པོ་སྟོན་པ་བྱང་ཆུབ་སེམས་དཔའི་འཁྲུལ་བ་དང་། རྒྱུ་ཆེན་པོ་ལ་མོས་པའི་སེམས་ཅན་རྣམས་ལ་ཐེག་པ་དམན་པ་སྟོན་པ་བྱང་ཆུབ་སེམས་དཔའི་འཁྲུལ་བའོ་ཞེས་སོགས་འཁྲུལ་པ་བཞིགསུངས། །ཐེག་ཆེན་ལ་ཞུགས་པ་དག་ལའང་སྟོང་ཉིད་རྟོགས་པ་ཁོ་ནས་གྲོལ་གྱི་གཞན་མི་དགོས་སོ་ཞེས་ཉེས་སྤྱོད་སྡོམ་པའི་ཚུལ་ཁྲིམས་ཀྱི་སྤྱོད་པའམ་བྱང་སེམས་ཀྱིས་བསླབ་པར་བྱ་འོས་པ་ཕྲ་ཞིང་རྒྱ་ཆེ་བ་རྣམས་ཡོངས་སུ་འདོར་དུ་གཞུག་པར་མི་བྱ་བ་དང༌། དེ་བཞིན་དུ་དེའི་སྣོད་དུ་རུང་བཞིན་དུ་བསླབ་སྡོམ་གྱི་སྤྱད་པ་མ་བསླབས་ཀྱང་མདོ་སྡེ་ཟབ་མོ་བཀླག་པ་དང་གཟུངས་སྔགས་ཕན་ཡོན་ཆེ་བ་ཅུང་ཟད་བཟླས་པ་ཙམ་གྱིས་དག་པ་དང་གྲོལ་བ་འཐོབ་པར་འགྱུར་རོ་ཞེས་དེ་དག་གི་སྒྲ་ཇི་བཞིན་པའི་ཚིག་ཙམ་ལ་འཆེལ་ནས་འདོད་པ་དང་ཡིད་ཆེས་བསྐྱེད་དུ་བཅུག་པ་ཉིད་ཀྱིས་ཐར་འདོད་ཀྱི་གདུལ་བྱ་དགུ་འདྲིད་ཅིང་བསླུ་བར་མི་བྱའོ་ས་ཞེས་པའོ།།འདི་དག་གི་སྐབས་སུ། བྱང་སེམས་ལས་དང་པོ་བ་ཕལ་བ་ལ་འབྱུང་ཉེ་བའི་རྩ་ལྟུང་བརྒྱད་ཀྱི་ནང་ནས་དང་པོ་སྣོད་མིན་ལ་ཟབ་མོ་བཤད་པའི་ཕམ་པ་དང༌། གཉིས་པ་ཐེག་ཆེན་ལས་བཟློག་པའི་ཕམ་པ་དང་། གསུམ་པ་སོ་ཐར་སྤོང་བའི་ཕམ་པ་ལྟ་བུ་ཇི་ཙམ་གྱིས་སྐྱེད་པ་དང་ཇི་ལྟར་འབྱུང་ཚུལ་སོགས་ཀྱང་གཞན་དུ་ཤེས་པར་བྱའོ། །དེས་ན་གདུལ་བྱ་རང་རང་གི་རྒྱུ་ཚོད་དང་འཚམ་པའི་ཆོས་བསྟན་པའི་སྒོ་ནས་གཞན་རྗེས་སུ་འཛིན་ཞིང་ཕན་གདགས་པར་བྱ་དགོས་ཏེ། ས་སྙིང་འཁོར་ལོ་བཅུ་པ་ལས། །མཁས་པ་ཆོས་ཀྱི་སྦྱིན་པ་སྤྱོད་པ་དག །སྣོད་བཞིན་ཐེག་པ་གསུམ་གྱི་ཆོས་སྟོན་ཏོ། །ཐེག་པ་གཞན་དག་དེ་ལ་སྟོན་མི་བྱེད། །ཐོས་ནས་དེ་ལ་འཕྱ་ཞིང་སྐྱུར་མི་འགྱུར། །དབང་པོ་སྣོད་བཞིན་དམ་པའི་ཆོས་སྟོན་གྱི། །དབང་པོ་སྣོད་མིན་དག་ལ་མ་ཡིན་ནོ། །སོ་སོར་ཇི་ལྟར་ཅི་ལ་མོས་པ་བཞིན། །དེ་དང་དེ་ཡི་ཆོས་སྟོན་མགུ་བར་བྱེད། །ཐེག་པ་ཆེན་པོ་སྤྱོད་པའི་གང་ཟག་ལ།། །།ཐེག་པ་རྣམ་པ་གཉིས་ཀྱི་ཆོས་མི་བསྟན། །བར་རབ་ཐེག་པ་གཉིས་ཀྱི་གང་ཟག་ལ། །ཐེག་པ་འབྲིང་དང་རབ་ཀྱི་ཆོས་སྟོན་ཏོ༑།ཞེས་དང་། འགྲེལ་ཆེན་དུའང་དེ་བས་ན་བྱང་ཆུབ་སེམས་དཔས་སེམས་ཅན་ཕ་རོལ་དང་གང་ཟག་ཕ་རོལ་གྱི་བསམ་པ་དང་བག་ལ་ཉལ་དང་པོར་ཤེས་པར་བྱས་ནས་སེམས་ཅན་གྱི་བསམ་པ་ཇི་ལྟ་བ་བཞིན་དུ་མཐར་གྱིས་ཆོས་བསྟན་པར་བྱ་བ་ཡིན་པ་ལས་ཞེས་གསུངས་ལ། དེ་ལྟར་སྟོན་པའང་གདུལ་བྱའི་རྒྱུད་ཚོད་ཤེས་པའི་མངོན་ཤེས་མ་ཐོབ་པར་ཤེས་དཀའ་བའི་ཕྱིར་མངོན་ཤེས་མེད་པས་གཞན་དོན་བྱ་དཀའ་སྟེ། ལམ་སྒྲོན་ལས། ཇི་ལྟར་འདབ་གཤོག་མ་སྐྱེས་པའི། །བྱ་ནི་མཁའ་ལ་འཕུར་མིནུས། དེ་བཞིན་མངོན་ཤེས་སྟོབས་བྲལ་བས། །སེམས་ཅན་དོན་བྱེད་ནུས་མ་ཡིན། །ཞེས་སོགས་གསུངས་ལ།བྱང་སེམས་ཚོགས་སྦྱོར་བས་ཀྱང་གདུལ་བྱའི་བསམ་པ་ཇི་བཞིན་དུ་མི་ཤེས་པས་ཆོས་བསྟན་པ་སོགས་ཕལ་ཆེར་དོན་མེད་དུ་འགྱུར་བ་སོགས་ཀྱང་གསུངས་ཏེ། མདོ་རྒྱན་ལས། ཕལ་ཆེར་དོན་མེད་དོན་ཡོད་དང༌། །ཞེས་སོགས་སོ། །དེས་ན་མདོ་ལས། མང་དུ་ཐོས་པ་ནགས་ཀྱི་ནང་དག་ཏུ། །ཞེས་སོགས་དང་། མང་དུ་ཐོས་ནས་དབེན་པར་གནས་པ་ལ་བསྐུལ་བར་བྱའོ། །ཞེས་སོགས་ལྟར་མང་ཐོས་དང་ལྡན་པ་དེ་ཐོག་མར་དབེན་པར་གནས་ནས་སྒྲུབ་པ་སྙིང་པོར་བྱེད་དགོས་ཀྱི་དང་བོ་ནས་ཆོས་སྨྲ་བ་ལ་འཇུག་པར་མི་བྱའོ། །ཏིང་འཛིན་ཚོགས་ལེར་ཡང་། དེ་ལྟར་ཐོས་པ་དང་ལྡན་པའི་བྱང་ཆུབ་སེམས་དཔའ་དེ་ཆོས་སྨྲ་བ་ལ་འཇུག་པ་དགག་པར་བྱ་སྟེ་མངོན་པར་ཤེས་པ་མ་ཐོབ་བར་དུ་མང་དུ་ཐོས་༌པ་ཙམ་གྱིས་གཞན་ལ་ཕན་གདགས་པར་རྒྱལ་བས་མ་གསུངས་སོ་ཞེས་སོགས་གསུངས་ལ། བསླབ་བཏུས་སུའང་། དེ་ལྟར་ཐོས་པ་དང་ལྡན་པ་སེམས་སྦྱང་བའི་ཕྱིར་དགོན་པར་གནས་པར་བྱའོ་ཞེས་སོགས་གསུངས་སོ། །མང་ཐོས་ཀྱི་བསྔགས་པ་དང་ཐོས་པའི་རྣམ་པ་ཇི་ལྟར་བྱ་ཚུལ་སོགས་ཀྱང་དེ་ཉིད་ཀྱི་བརྩོན་འགྲུས་ཀྱི་ལེའུར་ཤེས་པར་བྱའོ། །དེ་དག་ནི་རང་ཉེས་པས་མ་གོས་པར་བྱས་ནས་གཞན་བསྡུ་བའི་སྤྱོད་པའོ། །
 
 གསུམ་པ་ཕ་རོལ་གྱི་མ་དད་པ་བསྲུང་བ་ནི། སོ་ཤིང་དང་ནི་སོགས་ཏེ། དེ་ལ། ལུས་ཀྱི་སྤྱོད་ལམ་སྲུང་བ་ནི། སོ་བྲུད་པའི་ཤིང་མི་གཙང་བས་གོས་པ་དང་ནི་མཆིལ་མ་ཁ་ཆུ་དང་ལུད་པ་ལ་སོགས་པ་དག་དོར་བ་ན་ནི་གཞན་གྱིས་མི་མཐོང་བར་བྱ་བའི་ཆེད་དུ་ས་དང་རྡོ་ལེབ་ཆུང་ངུ་ལ་སོགས་པས་དགབ་པར་བྱ་ཁ་འདོར་བའི་ཚེ་ལག་པས་དགབ་པར་བྱ་ཞེས་ཀྱང་གསུང་ལ། གཅི་བ་དང་བཤང་བ་དང་སྣབས་དང་ལུད་པ་ལ་སོགས་པའང་རང་གཞན་ཐམས་ཅད་ཀྱིས་ཐུན་མོང་དུ་ལོངས་སྤྱོད་པར་བྱ་བའི་ཆུ་གཙང་མ་དང་ཐང་བདེ་མོ་སྡོད་ཉམས་སྤྲོ་ཞིང་དགའ་བ་དེ་དག་ལ་དོར་བ་ནི་ཆོས་འདུལ་བ་ལས་སྨད་ཅིང་བཀག་པའམ་ལྷ་ལ་སོགས་པས་སྨད་པར་འགྱུར་བས་འདོར་བར་མི་བྱའོ། །
 
 ཟས་ལ་སྤྱོད་པའི་ཚེ་ཡང་ཁམ་ཆེན་པོས་ཁ་ཧ་ཅང་བཀང་བ་དང་ལྕག་ལྕག་སོགས་དང་རྐན་སྒྲ་ཏོག་པ་ལྟ་བུའི་སྒྲ་ཆེན་པོ་དང་བཅས་པ་དང་ཟས་ཁ་སྒོར་མ་སླེབ་པའི་གོང་ནས་ཁ་གདངས་པའམ་ཟ་བཞིན་པའི་ཚེ་ཁ་ཧ་ཅང་གདངས་ནས་ནི་བཟའ་བར་མི་བྱའོ། །ཁྲི་དང་སྟན་ལ་སོགས་པར་འདུག་པ་ནའང་རྐང་པ་གཉིས་རིང་དུ་བརྐྱང་སྟེ་མི་འདུག་ཅིང་ལག་པ་གཉིས་ཀ་བཀྲུ་བའི་ཚེ་རིམ་གྱིས་སམ་རེས་མོས་ཀྱིས་ཉེད་པ་ལ་ཉེས་པ་མེད་ཀྱང་དུས་གཅིག་ཏུ་མཉམ་པར་མི་མཉེའོ་ཞེས་བསྟན་ལ། ཡང་བག་མེད་ཀྱི་རྣམ་འགྱུར་རྐང་པ་བརྐྱང་སྟེ་མི་འདུག་ཅིང་ང་རྒྱལ་གྱི་རྣམ་འགྱུར་ལག་པའམ་དཔུང་པ་གཉིས་དུས་གཅིག་ཏུ་མི་མཉེ་ཞིང་ཞེས་བཤད་པའང་སྣང་ངོ་། །
 
 ལམ་དུ་འགྲོ་བའི་ཚེ་ཡང་རྟ་གླང་ལ་སོགས་པའི་བཞོན་པ་གཅིག་ལ་གཞན་གྱི་བུད་མེད་དང་ལྷན་ཅིག་ཏུ་ཞོན་པར་མི་བྱ་ཞིང་འདུག་པའི་ཚེ་མལ་སྟན་གཅིག་དང་གནས་ཁང་དབེན་པ་གཅིག་དག་ཏུ་གཞན་གྱི་བུད་མེད་དང་ལྷན་ཅིག་ཏུ་འདུག་པར་མི་བྱ་ཞེས་ཏེ་འདི་ཁྱིམ་པ་དང་རབ་བྱུང་གི་བྱང་སེམས་ཐུན་མོང་གི་དབང་དུ་བྱས་ནས་བསྟན་ལ། ཁྱད་པར་བྱང་སེམས་རབ་བྱུང་ཡིན་ན་བུད་མེད་གཞན་སུ་དང་ཡང་དེ་དག་སྤྱོད་ཡུལ་གཅིག་པ་ཉིད་དུ་མི་བྱའོ་ཞེས་བཤད་དགོས་ལ། ཡང་བྱང་སེམས་ཁྱིམ་པས་ཀྱང་ཉེ་དུ་མ་ཡིན་པའི་བུད་མེད་དང་དེ་དག་ལྷན་ཅིག་ཏུ་མི་བྱ་ཞེས་དང་། རབ་ཏུ་བྱུང་བས་ནི་བུད་མེད་གཞན་ལུས་བསྟེན་ནུས་དང་དེ་དག་ལྷན་ཅིག་མི་བྱ་ཞེས་འབྲེལ་པ་འགའ་ཞིག་ཏུ་བཤད་དོ།།མདོར་བསྡུ་ན་ལུས་ཀྱི་སྤྱོད་ལམ་གང་དང་གང་གི་སྐབས་སུ་ཡང་ཉེས་པ་དང་བཅས་ཤིང་འཇིག་རྟེན་པ་རྣམས་ཀྱི་འཕྱ་སྨོད་དང་མ་དད་པ་སྐྱེ་བའི་རྒྱུར་གྱུར་པའི་སྤྱོད་པ་ཀུན་རང་གིས་མཐོང་བ་རྣམས་དང་སྤྱོད་ཚུལ་ལ་མཁས་པའི་སྐྱེ་བོ་གཞན་ཡུལ་དེ་ན་དང་དུས་དེར་ཡོད་པ་རྣམས་ལ་ཡུལ་ལུགས་ཀྱི་ཆོས་ལེགས་པར་དྲིས་ཏེ་སྤང་བར་བྱའོ། །ཡང་བསྟན་བཅོས་ལས་མཐོང་བ་དང་ཞེས་ཀྱང་བཤད་དོ། །དེའང་རབ་ཏུ་བྱུང་བའི་བྱང་སེམས་ཀྱིས་ནི་འདུལ་བ་ལས་གསུངས་པའི་ཀུན་སྤྱོད་རྣམས་གནང་བའི་དུས་རེས་འགའ་མ་གཏོགས་ཐམས་ཅད་དུ་བསྲུང་དགོས་ལ་གཞན་མ་དད་པ་སྐྱེད་པའི་སྤྱོད་པ་རྣམས་ནི་ཁྱིམ་པ་བྱང་སེམས་ཀྱིས་ཀྱང་བསྲུང་དགོས་ན་བྱང་སེམས་རབ་བྱུང་གིས་ལྟ་ཅི་སྨོས་པའོ། །དེ་ནི་ཇོ་བོས། །འཇིག་རྟེན་སེམས་དང་མ་མཐུན་ན། །འདི་ནི་བདག་གི་ཆོས་མིན་ཞེས། །བསམ་པ་བཟང་བོ་སྔོན་་བཏང་ལ། །འཇིག་རྟེན་ཡུལ་ཆོས་འ་དྲི་བར་བྱ། །ཞེས་པ་ལྟར་རོ།། །
 
 གཞན་ཡང་མ་དད་པ་སྤོང་ཚུལ་ལ། གཞན་ལ་དངོས་པོ་གཞན་སྟོན་པ་སོགས་བརྡ་བྱ་དགོས་པའི་ཚེ་ལག་པ་གཡོན་པའི་སོར་མོ་རེ་རེ་ཙམ་བརྐྱང་བས་བརྡ་ནི་མི་བྱ་སྟེ་དེ་ལ་མ་གུས་པ་དང་ཁྱད་དུ་༌གསོད་པའི་བརྙས་ཐབས་ཀྱི་སྤྱོད་པར་འགྱུར་བས་སོ། །དེས་ན་ལུས་འདུད་པ་དང་སེམས་གུས་པ་དང་བཅས་པས་གཡས་པ་ཡི་ལག་པ་གྱེན་དུ་བཀན་ནས་བརྐྱང་བའི་སོར་མོ་དག་ནི་ཀུན་གྱིས་ཀྱང་བརྡ་བྱ་ལ་གཞན་གྱིས་འགྲོ་བའི་ལམ་སོགས་གང་ཡིན་རང་ལ་འདྲི་བའི་ཚེ་ལམ་ཡང་དེ་ལྟར་བསྟན་པར་བྱའོ། །ཡང་གི་སྒྲས་མ་གུས་པ་དང་ལག་གཡོན་གྱིས་དངོས་པོ་གཞན་ལྟ་ཅི་ལམ་ཡང་བསྟན་པར་མིབྱ་ཞེས་སྟོན་པ་ཡིན་གསུངས་པ་འདུག་མོད། འོན་ཀྱང་དངོས་པོ་གཞན་སྟོན་པ་ལ་ལག་གཡས་བརྐྱང་བ་དེ་ལྟ་བུས་སྟོན་པར་མ་ཟད་ལམ་ཡང་དེ་ལྟར་བསྟན་པར་བྱ་ཞེས་བཤད་ན་བདེ་སྙམ། དོན་ཆུང་ངུ་དང་ཐག་ཉེ་བ་ལ་བརྡ་བྱ་དགོས་པའི་ཚེ་ལག་པ་ཤས་ཆེར་དྲག་ཏུ་བསྐྱོད་ཅིང་བརྐྱང་ནས་བརྡ་བྱ་བ་མིན་ཏེ་རྒོད་བག་གི་ཉེས་པར་འགྱུར་བས་སོ། །
 
 དེས་ན་ལག་གཡས་ཅུང་ཟད་བསྐྱོད་ལ་སྒྲ་དྲག་ཞན་འཚམས་པར་བསྒྲགས་པ་དང་དེའང་སེ་གོལ་གཏོག་པའི་སྒྲ་བྱ་བ་ཙམ་དང་སྐད་ཆེ་ཆུང་འཚམ་པས་འབོད་པ་ལ་སོགས་པའི་སྒོ་༌༌ནས་དལ་བུས་བརྡ་གང་དགོས་རྣམས་བྱ་སྟེ། དེ་ལས་གཞན་དུ་ལག་པ་ཅུང་ཟད་བསྐྱོད་པ་དང་སྒྲ་ཆུང་།དུ་ཙམ་བྱས་པས་ཆོག་པ་ལག་པ་ཤས་ཆེར་བསྐྱོད་པ་དང་སྒྲ་དྲག་པོ་བསྒྲགས་པ་སོགས་བྱེད་ན་སེམས་༌མཉམ་པར་མ་བཞག་ཅིང་ལུས་ངག་གི་སྤྱོད་ལམ་མ་བསྡམས་པའི་ཉེས་པར་འགྱུར་རོ།།ཐག་རིང་བ་དང་མྱུར་དུ་བརྡ་སྤྲོད་སོགས་ཀྱི་དགོས་པ་ཡོད་ཚེ་དྲན་ཤེས་ཀྱིས་ཟིན་པས་ལག་པ་ཤས་ཆེར་བསྐྱོད་དེ་སྒྲ་ཆེན་པོ་བསྒྲགས་པའམ་སྐད་གསང་མཐོན་པོས་འབོད་པ་ལ་ཉེས་པ་མེད་དོ། །དེ་ལྟར་གཞན་མ་དད་པར་འགྱུར་བའི་སྤྱོད་པ་ཕྲ་མོ་རྣམས་ཀྱང་ལེགས་པར་བརྟགས་ནས་མ་སྤངས་ན་གཞན་མ་དད་པ་སྐྱེས་ནས་སྡིག་ཆེན་པོ་གསོག་པ་དང་གཞན་དོན་མི་འགྲུབ་པ་སོགས་ཀྱི་རྐྱེན་དུ་འགྱུར་བས་དེ་སྤོང་བ་གལ་ཆེའོ། །དེའི་ཕྱིར་གཞན་ལ་གནོད་འགྱུར་བསྲུང་བའི་ཚུལ། བསླབ་བཏུས་ལས། ཀུན་ཏུ་མི་རྒོད་འཇམ་པ་དང༌། །རན་ཅིང་མཉེན་པར་སྨྲ་བ་ཡིས། །སྐལ་ལྡན་སྐྱེ་བོ་འདུན་པར་འགྱུར། །གཟུང་བར་འོས་པ་སྐྱེ་བར་འགྱུར། ཞེས་ལུས་ངག་གི་ཉེས་སྤྱོད་བསྔམས་པ་ལས་དད་པར་འགྱུར་ཞིང་ཚིག་གཟུང་དུ་འོས་པར་འགྱུར་བ་དང༌། འདི་ལྟ་སྟེ་སེམས་ཅན་འདུན་པར་བྱ་བ་དེ་ཉིད་བྱང་ཆུབ་སེམས་དཔའི་བྱ་བ་ཡིན་ཏེ། ཆོས་ཡང་དག་པར་སྡུད་པ་ལས་ཞེས་གོང་དུ་དྲངས་པའི་ལུང་གིས་བསྒྲུབ་པོ། །དེ་ལྟར་མ་བྱས་ན་ཉེས་པ་ཅིར་འགྱུར་སྙམ་ན། དེ་ནི་གཟུང་འོས་མ་ཡིན་ན། །འཇིག་རྟེན་རྒྱལ་བའི་མྱུ་གུ་བརྙས། །ཐལ་བས་གཡོགས་པའི་མེ་བཞིན་དུ། །སེམས་ཅན་དམྱལ་ལ་སོགས་པར་བསྲེག །ཅེས་ཏེ། ལུས་ངག་གིས་ཉེས་པར་སྦྱད་པ་ལས་བྱང་སེམས་རང་ལ་བརྙས་པར་འགྱུར་ལ་དེས་ངན་སོང་དུ་འགྲོ་ཞིང་དེའི་རྐྱེན་རང་ཉིད་ཀྱིས་བྱས་པས་རང་ལའང་ཉེས་པར་འགྱུར། ཞེས་པའོ། །དེས་ན་དེ་སྤང་དགོས་པ་ནི། དེ་ལས། དེ་ཕྱིར་རྒྱལ་བས་སྡོམ་པའི་མདོར། །གང་གིས་སེམས་ཅན་མ་དད་འགྱུར། །དེ་ནི་བསྒྲིམས་ཏེ་རྣམ་སྤང་ཞེས། །དཀོན་མཆོག་སྤྲིན་ལས་བཀའ་སྩལ་ཏོ།།ཇི་སྐད་དུ། བྱང་ཆུབ་སེམས་དཔའི་ཡང་དག་པར་སྤྱད་པ་དེ་གང་ཞེ་ན། བྱང་ཆུབ་སེམས་དཔའ་གང་གི་ཕྱིར་དེ་ལ་སེམས་ཅན་མ་དད་པར་འགྱུར་བའི་གནས་མ་ཡིན་པར་མི་སྤྱོད། ཡུལ་མ་ཡིན་པར་མི་སྤྱོད་དུས་མ་ཡིན་པར་མི་སྨྲ་བ་ཡིན་ཞེས་སོགས་དང༌། ཆོས་ཡང་དག་པར་སྡུད་པ་ལས་ཀྱང་།གང་སེམས་ཅན་སྲུང་བ་དེ་ནི་ཚུལ་ཁྲིམས་སྲུང་བ་ཡིན་ནོ་ཞེས་བསྟན་ཏེ། ཚུལ་འདིས་ནི་དོགས་པར་འགྱུར་བའི་བུད་མེད་དང་ལྷན་ཅིག་ཏུ་དབེན་པའི་གནས་ལ་སོགས་པར་གནས་པར་མིབྱའོ་ཞེས་འཇིག་རྟེན་སྲུང་བ་མཛད་པར་གྱུར་ཏོ། །དེ་ལྟར་ན་ལོངས་སྤྱོད་པའི་ཆུའམ་ཐང་ལ་གཅིན་དང་ཕྱི་ས་དང་མཆིལ་མ་དང་རྣག་ལ་སོགས་པ་སྨད་པ་རྣམས་དབེན་ཡང་རུང་མི་དབེན་ཡང་རུང་སྟེ་ལྷ་དང་མིའི་སེམས་བསྲུང་བའི་ཕྱིར་མི་འདོར་རོ། །ཞེས་སོགས་དང༌། སོ་ཐར་ལས་ཀྱང་། མ་དད་པ་སྤང་བའི་ཕྱིར་མདུན་དུ་སོ་ཤིང་བཟའ་བར་མི་བྱ་མཆིལ་མ་དོར་བར་མི་བྱའོ། །ཞེས་སོ།།གུས་པ་དང་འཛེམ་པར་བྱ་བའི་ཆོས་འདི་ནི་ཚངས་པ་མཚུངས་པར་སྤྱོད་པ་ཉི་ཚེ་ལ་བྱ་བ་མ་ཡིན་གྱི་ཐམས་ཅད་དུ་བྱ་བར་བལྟའོ། །མདོ་འདི་ནི་དེ་དག་གི་མདུན་དུ་བྱས་ན་ཉེས་པ་ཤིན་ཏུ་ལྕི་བའི་འཇིགས་པ་བསྟན་པའི་ཕྱིར་ཚངས་པར་མཚུངས་པར་སྤྱོད་པའི་ཆེད་དུ་བསྟན་པ་མ་ཡིན་ཏེ། ཇི་ལྟར་འདི་ཉིད་ལས་སྒྲ་དྲག་པོ་མི་བྱའོ་ཞེས་པའི་ཆོ་ག་འདི་ཉི་ཚེ་བ་མ་ཡིན་པ་བཞིན་ནོ་ཞེས་སོགས་དང་། སོ་སོར་ཐར་པ་ལས། འཇིག་རྟེན་མ་དད་པར་བྱེད་པར་བསྟན་པ་བརྟགས་ཏེ་བསལ་བར་བྱའོ། །དེ་ལ་རེ་ཞིག །ཁ་བཀང་བ་དང་སྒྲར་བཅས་དང་། །སོགས་དང༌། དེ་བཞིན་དུ་རང་གིས་ཀྱང་བརྟགས་པ་དང་མཐོང་བ་དང་ཐོས་པས་འཇིག་རྟེན་མ་དད་པར་འགྱུར་བ་བསྲུང་བར་བྱའོ། །ཞེས་དང་།གཞན་དོན་དུ་མི་འགྱུར་ངའི་འབྲས་བུ་མེད་པའི་བྱེད་པ་སྤོང་བའི་སྐབས་སུ་ཡང་རྐང་ལག་བསྐྱོད་པ་དང་རྒྱུག་མཆོང་སོགས་བྱེད་པ་ལུས་ཀྱི་གནས་ངན་ལེན་ཡིན་པར་མདོ་དྲངས་ནས་བསྟན་པ་ལྟར་རོ། །དེས་ན་དེ་དག་སྤོང་བ་ལ་དྲན་ཤེས་ལེགས་པར་བསྒྲིམས་ཏེ་འབད་པར་བྱ་དགོས་སོ།།
 
 བུ་ཉལ་བའི་ཚེ་སྤྱོད་ལམ་ཇི་ལྟར་བྱ་བ་ནི། འགྲོ་བའི་མགོན་པོ་སངས་རྒྱས་བཅོམ་ལྡན་འདས་ཀྱི་མཛད་པ་ཐ་མ་མྱ་ངན་ལས་འདས་པའི་ཚུལ་སྟོན་པའི་ཚེ་སྐུའི་གཡས་ལོགས་ཕབ་ནས་སེང་གེའི་ཉལ་སྟབས་ཀྱིས་གཟིམས་པ་ལྟར་ནམ་གྱི་གུང་ཐུན་ལ་བབ་ནས་ཉལ་བ་ལ་ཕྱོགས་པའི་ཚེ་གནས་ཁང་ནས་ཕྱིར་འབྱུང་སྟེ་རྐང་པ་བཀྲུས་ལ་ནང་དུ་ཞུགས་ནས་བྱང་གི་ཕྱོགས་ལ་སོགས་པ་རང་གིས་གར་འདོད་པའི་ཕྱོགས་སུ་མགོ་བོ་བསྟན་ཏེ་གློ་གཡས་པ་འོག་ཏུ་ཕབ་ནས་རྐང་པ་གཡོན་པ་གཡས་པའི་སྟེང་དུ་བཞག་སྟེ་གཉིས་ཀ་བརྐྱང་ལ་ལག་གཡས་འགྲམ་པ་གཡས་པའི་འོག་ཏུ་བཞག་ནས་སྔས་སུ་བྱ་ཞིང་ལག་གཡོན་བརླ་གཡོན་པའི་སྟེང་བརྐྱང་སྟེ་བཞག་ལ་ལུས་ཆོས་གོས་ཀྱིས་ལེགས་པར་གཡོགས་ནས་སེང་གེ་ལྟར་ཉལ་བར་བྱའོ། །སེང་གེ་ལྟར་ཉལ་བ་ནི་ཆོས་ཉིད་ཀྱིས་ལུས་ལྷོད་པར་མི་འགྱུར་བ་དང་གཉིད་ཀྱི་ཚེའང་དྲན་པ་མི་བརྗེད་པ་དང་གཉིད་སྟུག་པོར་ཡང་མི་འགྱུར་བ་དང་སྡིག་པའི་རྨི་ལམ་མི་རྨི་བ་ཡིན་གྱི་དེ་ལྟ་མིན་པར་ཉལ་བས་ནི་དེ་བཞི་ལས་བཟློག་པའི་ཉེས་པ་འབྱུང་བའོ། །ཡང་སེང་གེ་ནི་དུད་འགྲོའི་ནང་ན་ལུས་རྩལ་ཆེ་ཞིང་སེམས་གཟེངས་མཐོ་བས་ཕ་རོལ་གནོན་པ་བཞིན་དུ་མི་ཉལ་བར་དགེ་ལ་བརྩོན་པའང་རྩལ་ཆེ་བ་སོགས་ཀྱིས་ཕ་རོལ་གནོན་པས་སེང་གེ་ལྟར་ཉལ་གྱི་ལྷ་དང་ཡི་དྭགས་དང་འདོད་སྤྱོད་དག་ཉལ་ཚུལ་ནི་དེ་ལྟར་མིན་ཏེ་དེ་རྣམས་བརྩོན་འགྲུས་ཞན་ཞིང་ལེ་ལོ་ཅན་ཡིན་པས་ཕ་རོལ་གནོན་པ་ཆུང་བས་སོ་ཞེས་ཀྱང་གསུངས་སོ། །བསམ་པ་ཇི་འདྲ་བའི་ཉལ་བ་ལ་བཞི་ལས་དྲན་པ་ནི་ཆོས་དགེ་བའི་དྲན་པ་གཉིད་དུ་མ་སོང་གི་བར་དུ་བསྟེན་དགོས་ཏེ་དེས་ནི་གཉིད་ཀྱི་ཚེའང་མ་གཉིད་པའི་སྐབས་ལྟར་དགེ་སྦྱོར་སྐྱོང་ནུས་སོ། །ཤེས་བཞིན་ནི་དྲན་པ་བསྟེན་ཚེ་ཉོན་མོངས་གང་བྱུང་དེ་ཤེས་ནས་དང་དུ་མི་ལེན་པར་སྤོང་བའོ། །སྣང་བའི་འདུ་ཤེས་ནི་འོད་ཀྱི་སྣང་བ་ལ་སེམས་གཏད་དེ་ཉལ་ན་གཉིད་ལོག་པའི་ཚེ་སེམས་ལ་མུན་པ་མི་འབྱུང་ངོ༌། །ལྡང་བའི་འདུ་ཤེས་ནི། རྣམ་པ་ཀུན་ཏུ་གཉིད་སྟུག་པོས་སེམས་ནོན་པ་ལ་སེམས་མི་གཞོལ་ཞིང་བྱ་བསྙོངས་དང་ལེ་ལོ་སོགས་ཀྱིས་ཉམས་པས་གནས་པར་མི་བྱ་བར་མྱུར་དུ་ལྡང་བར་བྱའོ་སྙམ་པའི་འཕེན་པ་བཏང་ནས་གཉིད་དང་སྐྱེས་པའི་བདེ་བའི་རོ་མི་མྱང་བར་རི་དྭགས་ལྟར་ཐུམ་ཕྲས་ཀྱིས་ཉལ་བ་སྟེ་དེས་ནི་གཉིད་མི་འཐུག་ཅིང་ལྡང་བའི་དུས་ལས་མི་ཡོལ་བར་སད་པར་ནུས་པའོ། །དེས་ན་དེ་ལྟ་བུའི་སེམས་རྣམས་མངོན་དུ་བྱེད་པ་ལ་གཉིད་ལོག་པའི་ཐོག་མའམ་དང་པོ་ཉིད་ངེས་པར་སྦྱར་བར་བྱའོ། །དེ་དག་ནི་མདོ་ལས། །དེ་ཉལ་བ་ན་གློ་གཡས་པས་ཉལ་བར་བྱེད་དེ་རྐང་པའི་སྟེང་དུ་རྐང་པ་བཞག་ནས་ལུས་ཆོས་གོས་དག་གིས་ཤིན་ཏུ་གཡོགས་ཤིང་དྲན་པ་དང་ཤེས་བཞིན་དུ་སྣང་བའི་འདུ་ཤེས་དང་ལྡང་བའི་འདུ་ཤེས་ཀྱིས་ཉལ་བར་བྱེད་དེ་གཉིད་ཀྱི་བདེ་བ་ལ་ཆགས་པར་མི་བྱའོ།། སྙེས་པའི་བདེ་བ་ལ་ཡང་མ་ཆགས་ཏེ་གཞན་དུ་ན་དེ་དག་ཇི་ཙམ་དུ་འབྱུང་བ་ཆེན་པོ་རྣམས་གནས་ཤིང་འཚོ་བའི་ཕྱིར་ཉལ་བར་བྱེད་ལ་ཞེས་སོགས་དང༌། དེ་མཚན་མོའི་ཐུན་དང་པོ་ལ་འཆག་པ་དང་འདུག་པ་དག་གིས་སྒྲིབ་པར་འགྱུར་བའི་ཆོས་རྣམས་ལ་སེམས་ཡོངས་སུ་སྦྱོང་བར་བྱེད་དོ། །ཡོངས་སུ་སྦྱངས་ནས་ཐུན་བར་པ་ལ་གཙུག་ལག་ཁང་གི་ཕྱི་རོལ་དུ་རྐང་པ་བཀྲུས་ཏེ་གཙུག་ལག་ཁང་དུ་ཞུགས་ནས་བརླ་གཡས་པ་ཕབ་སྟེ་རྐང་པའི་འོག་ཏུ་རྐང་པ་བཞག་ལ་དྲན་པ་དང་ལྡན་ཞིང་ཤེས་བཞིན་དུ་སེང་གེའི་ཉལ་ཐབས་སུ་ཉལ་བར་བྱེད་དོ། །དེ་ཐུན་ཐ་མ་ལ་མྱུར་བར་ལངས་ནས་འཆག་པ་དང་འདུག་པ་དག་གིས་སྒྲིབ་པར་འགྱུར་བའི་ཆོས་རྣམས་ལས་སེམས་སྦྱོང་བར་བྱེད་དོ། །ཞེས་གསུངས་པ་ལ་བསྟེན་པ་སྟེ།སྒྲིབ་པར་འགྱུར་བ་ནི་སྒྲིབ་པ་རྣམ་པ་ལྔ་ལྟ་བུ་ཡིན་པར་གསུངས་སོ། །དེ་བཞིན་དུ། བཤེས་སྤྲིང་ལས་ཀྱང་། རིགས་པའི་བདག་ཉིད་ཉིན་པར་མཐའ་དག་དང༌། །མཚན་མོའང་ཐུན་གྱི་སྟོད་སྨད་བཟླས་ནས་ནི། །མནལ་ཚེའང་འབྲས་བུ་མེད་པར་མི་འགྱུར་བར། །དྲན་དང་ལྡན་པར་དེ་དག་བར་དུ་མནོལ། །ཞེས་ཉིན་མོ་ཧྲིལ་པོ་དང་མཚན་མོའི་ཆ་སྟོད་སྨད་གཉིས་མ་འཆག་པ་དང་འདུག་པའི་སྒོ་ནས་དགེ་བའི་བྱ་བས་དུས་འདའ་བར་བྱས་ནས་སྒྲིབ་པ་ལྔ་ལས་སེམས་ཡོངས་སུ་སྦྱངས་ཏེ། ནམ་གྱི་ཆ་བར་བ་ལ་བབ་པའི་ཚེ་མནལ་བ་སྟེ་ཉལ་བར་བྱ་བ་ཡིན་ལ་དེའི་ཚེའང་འབྲས་བུ་མེད་པར་མི་འགྱུར་བར་བྱ་བའི་ཕྱིར་གཉིད་ཅུང་ཟད་ཅིག་ལོག་སྟེ་ལུས་སེམས་བརྟས་པར་བྱས་ནས་མྱུར་དུ་ལྡང་ལ་དགེ་སྦྱོར་བྱ་སྙམ་པའི་དྲན་ཤེས་ལྡན་པས་ཚད་མེད་བཞི་སྒོམ་པ་དང་མཆོག་གསུམ་རྗེས་སུ་དྲན་པས་མནལ་བར་བྱ་དགོས་པའི་དོན་ཡིན་པར་འགྲེལ་བར་བསྟན་ལ། སྤྱོད་བསྡུས་སུའང་དེ་ལྟར་དང༌། དཔུང་བཟང་ལས་ཀྱང་། བྱམས་པ་སྙིང་རྗེ་དགའ་དང་བཏང་སྙོམས་ལྡན་པ་དང༌། །བདེ་གཤེགས་ཆོས་དང་དགེ་འདུན་བཅས་པ་དྲན་བྱས་ཏེ། །ཤཱ་རིའི་བུ་དང་ང་ལ་ཐལ་སྦྱར་བཏུད་ནས་ཉལ། །དེ་ལྟར་སྔགས་པས་སྡིག་པ་མཐའ་དག་ཟད་པར་བྱ། །ཞེས་གསུངས་ལ། །ང་ལ་ཞེས་པ་ནི་འཕགས་པ་ལག་ན་རྡོ་རྗེ་ལའོ།།དེ་ལྟར་ཉལ་བས་ནི་གཉིད་ཀྱིས་རྒྱས་པར་བྱ་བའི་འབྱུང་བ་རྣམས་གཉིད་ཀྱིས་རྒྱས་ཤིང་དེ་ལྟར་ལུས་ཀྱི་ཁམས་བརྟས་པར་བྱས་པས་དགེ་བའི་ཕྱོགས་ལ་བརྩོན་འགྲུས་བྱ་བ་ལ་ཤིན་ཏུ་ཕན་པར་འགྱུར་ཞིང་དེར་མ་ཟད་ཀུན་སློང་གི་དབང་གིས་དགེ་བར་འགྱུར་བས་གཉིད་ཀྱང་དོན་ལྡན་དུ་འགྱུར་ཏེ། ས་སྡེར།དགེ་སློང་དགེ་བའི་ཕྱོགས་ལ་མངོན་པར་བརྩོན་པ་དུས་འདའ་བ་དོན་ཡོད་པར་བྱེད་པ་ནི་འདི་ལྟ་སྟེ་དུས་སུ་རན་པར་གཉིད་ལོག་པའོ་ཞེས་དང༌། རིན་ཆེན་ཕྲེང་བ་ལས་ཀྱང་། ཆོས་ཀྱིས་བདེ་བར་གཉིད་ལོག་ཅིང་། །བདེ་བར་སད་པ་དག་ཏུ་འགྱུར། །ནང་གི་བདག་ཉིད་སྐྱོན་མེད་པས། །རྨི་ལམ་དག་ཀྱང་བདེ་བ་འཐོབ། །ཞེས་གསུངས་སོ།།གཞན་ཡང་དེ་ལྟར་མི་ཉལ་བར་བརྩོན་པས་ནི་སྤང་བྱ་བརྒྱད་སྤངས་པས་ཕུན་སུམ་ཚོགས་པ་ཡིན་པར་བསྡུ་བ་ལས་གསུངས་ལ། ཡང་། དེ་ལྟར་བརྩོན་པ་ནི་བསམ་གཏན་དང་མཐུན་པའི་ཆོས་ཡིན་པས་ཏིང་ངེ་འཛིན་མང་པོ་འགྲུབ་པར་སའི་སྙིང་པོ་འཁོར་ལོ་བཅུ་པའི་མདོ་ལས་གསུངས་སོ། །གཉིད་ཀྱི་ངོ་བོ་དང་བྱེད་ལས་ནི། ཀུན་བཏུས་ལས། གཉིད་གང་ཞེ་ན། གཉིད་ཀྱི་རྒྱུ་ལ་བརྟེན་ནས་དགེ་བ་དང་མི་དགེ་བ་དང་ལུང་དུ་མ་བསྟན་པ་དང་དུས་དང་དུས་མ་ཡིན་པ་དང་རིགས་པ་དང་མི་རིགས་པ་ལ་སེམས་སྡུད་པ་གཏི་མུག་གི་ཆར་གཏོགས་པ་སྟེ་བྱ་བ་ཤོར་བའི་རྟེན་བྱེད་པའི་ལས་ཅན་ནོ། །ཞེས་ལུས་ལྕི་བ་དང་ཉམ་ཆུང་དང་ངལ་བ་དང་མུན་པའི་མཚན་མ་ཡིད་ལ་བྱེད་པ་སོགས་ཀྱི་རྒྱུ་རྣམས་ལ་བརྟེན་ནས་དབང་ཤེས་ཡུལ་ལ་འཇུག་པ་རང་དབང་མེད་པར་སྡུད་པར་བྱེད་པའི་བློ་ཞིག་ལ་གཉིད་ཅེས་བྱ་ལ། དེ་ཡང་ནམ་གུང་གཉིད་ཀྱི་དུས་དང་ནམ་གྱི་ཆ་སྟོད་སྨད་སོགས་དུས་མིན་པ་དང༌། ལུས་ཀྱི་འབྱུང་བ་བརྟས་ནས་དགེ་སྦྱོར་བྱེད་འདོད་པས་ཉལ་བ་རིགས་པ་དང་ཉོན་མོངས་པས་ཀུན་ནས་བསླང་བ་སྟེ་ཉལ་བ་མི་རིགས་པའོ། །འདི་ལ་ཀུན་སློང་གི་དབང་ལས་དགེ་མི་དགེ་གཉིས་ཡོད་པ་ལས། ཉོན་མོངས་ཅན་གྱི་གཉིད་ཀྱིས་དགེ་བའི་བྱ་བ་ཉམས་པར་བྱེད་པ་ནི་བྱེད་ལས་སོ། །གོང་དུ་བཤད་པའི་ཟས་ཀྱི་ཀུན་སྤྱོད་དང་འདིར་བསྟན་ཉལ་བའི་ཀུན་སྤྱོད་དག་ཁ་ན་མ་ཐོ་བ་མེད་ཅིང་དོན་ལྡན་དུ་སྤྱོད་པ་ན་ཚེ་དོན་མེད་དུ་འདའ་བ་དུ་མ་ཞིག་ཁེགས་པར་གསུངས་པས་གལ་ཤིན་ཏུ་ཆེ་ཕྱིར་ཅུང་ཟད་སྤྲོས་ཏེ་༌བཤད་པའོ། །།
 
 བཞིསྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པ།བཞི་པ་སྒྲུབ་པ་ཕུན་སུམ་ཚོགས་པའི་ཡན་ལག་གཞན་བསྟན་པ་ལ་གཉིས། སྒྲུབ་པ་ཕུན་སུམ་ཚོགས་པའི་ཡན་ལག་དངོས། ཤེས་བཞིན་གྱི་ངོ་བོ་ངོས་བཟུང་ནས་ལེའུའི་དོན་བསྡུ་བའོ།། སྒྲུབ་པ་ཕུན་སུམ་ཚོགས་པའི་བན་ལག་དངོས།དང་པོ་ནི། བྱང་ཆུབ་སེམས་དཔའི་སོགས་ཏེ། དེ་ལ། ཉོན་མོངས་སྤྱོད་ཕྱིར་སེམས་སྦྱང་བ་ནི། བྱང་ཆུབ་སེམས་དཔའི་སོ་སོ་ཐར་པ་ལ་སོགས་པའི་གསུང་རབ་རྣམས་སུ་བྱང་ཆུབ་སེམས་དཔའི་བསླབ་བྱ་ཕྱིན་དྲུག་དང་བསྡུ་བཞི་སོགས་ཐབས་མཁས་ཀྱི་སྤྱོད་པའི་སྒོའི་དབྱེ་བ་དག་ནི་གྲངས་དང་ཚད་གཟུང་དུ་མེད་པར་ཆེས་མང་པོ་ཞིག་ནི་གསུངས་པ་ལས་མཐའ་དག་རེ་ཞིག་སྒྲུབ་པར་མ་ནུས་ཀྱང་ཐོག་མ་ཁོ་ནར་རང་གི་སེམས་རྒྱུད་ཀྱི་ཉོན་མོངས་པའི་དྲི་མ་སྦྱོང་ཐབས་སུ་གྱུར་པའི་སེམས་སྦྱོང་བ་ཡི་སྤྱོད་པ་སྔར་བཤད་པ་དེ་དག་རྣམས་ནི་བསླབ་བྱའི་གཙོ་བོ་ཡིན་པས་ངེས་པར་ཏེ་གདོན་མི་ཟ་བར་ཉོན་མོངས་པའི་སྐྱོན་དེ་རྣམས་དག་པར་གྱུར་གྱི་བར་དང་སྤྱོད་པའི་སྒོ་དེ་རྣམས་རྫོགས་པར་ཉམས་སུ་ལེན་བབ་ནུས་ཀྱི་བར་དེ་སྲིད་དུ་སྤྱད་པར་བྱའོ། །ནམ་མཁའ་མཛོད་ཀྱི་མདོ་ལས། དཔེར་ན་བུ་ག་ནས་རླུང་འཇུག་པ་དེ་བཞིན་དུ་གང་དང་གང་ནས་སེམས་ལ་སྐྱོན་བྱུང་བ་དེ་དང་དེ་ནས་བདུད་ཀྱིས་གླགས་རྙེད་དོ། །དེ་བས་ན་བྱང་ཆུབ་སེམས་དཔས་སེམས་ལ་སྐྱོན་མེད་པར་བྱའོ། །ཞེས་དང༌། བསླབ་བཏུས་སུ།བྱང་ཆུབ་སེམས་དཔའི་བསླབ་པ་ནི་འདི་ལྟ་སྟེ་སེམས་ཡོངས་སུ་སྦྱོང་བའོ། །འདི་ནི་ཆོས་ཐམས་ཅད་ཀྱི་རྩ་བ་ཡིན་ཏེ། ཞེས་མཚམས་སྦྱར་ནས་སྔར་དྲངས་པའི་དཀོན་མཆོག་སྤྲིན་གྱི་ལུང་སེམས་ནི་ཆོས་ཐམས་ཅད་ཀྱི་སྔོན་དུ་འགྲོ་བ་སྟེ་སོགས་དང་། ཆོས་ཡང་དག་པར་སྡུད་པའི་ལུང་སོགས་ཀྱིས་དོན་དེ་བསྒྲུབས་ནས་མཇུག་ཏུ་དེ་ལྟ་བས་ན་སེམས་ཡོངས་སུ་སྦྱང་བར་བྱེད་པ་དེ་ཉིད་བྱང་ཆུབ་སེམས་དཔའི་བསླབ་པ་ཡིན་ནོ་ཞེས་བྱ་བ་འདི་རྣམ་པར་གནས་པ་ཡིན་ནོ་ཞེས་གསུངས་སོ། །
 
 སྡིག་ལྟུང་སྦྱོང་ཕྱིར་ཉེས་པ་བཤགས་པ་ནི། བསླབ་བྱ་རྣམས་སྲུང་བར་འབད་ཀྱང་ཉོན་མོངས་པ་མང་བ་སོགས་ཀྱི་དབང་ལས་རང་རྒྱུད་ལ་ཉེས་པ་དང་ལྟུང་བ་དག་གིས་དགོས་པར་གྱུར་ན་ཉིན་པར་ལན་གསུམ་དང་མཚན་མོ་ལན་གསུམ་དུ་སྡིག་ལྟུང་བཤགས་པ་དང་བསོད་ནམས་ལ་རྗེས་སུ་ཡི་རང་བ་དང་སངས་རྒྱས་རྣམས་ལ་བསྐུལ་བའི་ཐབས་གསུམ་པོ་སྟོན་པས་ན་ཕུང་པོ་གསུམ་པའི་མདོ་ཞེས་བྱ་བ་དེ་ཉིད་གདོན་པར་བྱ་ཞིང་རྒྱལ་བ་སུམ་ཅུ་རྩ་ལྔ་ལ་སོགས་པའི་དཀོན་མཆོག་གསུམ་ལ་སྐྱབས་སུ་འགྲོ་བ་དང་༌་བྱང་ཆུབ་ཀྱི་སེམས་སྒོམ་པ་གཉིས་ལ་གཙོ་བོར་བརྟེན་པའམ་དེ་གཉིས་བརྟེན་ནས་གཉེན་པོ་སྟོབས་བཞི་ཚང་བའི་སྒོ་ནས་བཤགས་པར་བྱས་ནས་ལྟུང་བའི་ལྷག་མསྟེ་རྩ་ལྟུང་ལས་གཞན་པའི་ཉེས་པ་ཟག་པ་ཆུང་འབྲིང་གིས་བསྡུས་པ་རྣམས་དང་ཉེས་བྱས་ཞེ་དྲུག་བསླབ་བཏུས་སུ་བཤད་པའི་ཉེས་བྱས་བརྒྱད་ཅུ་ཞེས་གྲགས་པ་སོགས་ཀྱང་འདག་པར་གསུངས་པས་དེ་དག་ནི་བཤགས་ཐབས་དེས་ཞི་བར་བྱའོ།།སྤྱིར་སྟོབས་བཞི་ཚང་བས་བཤགས་ན་རྩ་བའི་ལྟུང་བ་དང་ནས་འདག་མོད། འོན་ཀྱང་དེའི་བཤགས་ཐབས་བསླབ་བཏུས་སུ་རྨི་ལམ་འཕགས་པ་ནམ་མཁའི་སྙིང་བོའི་མདུན་དུ་འདུག་སྟེ་བཤ གས་༌་བར་བྱ། ཞེས་ནམ་མཁའི་སྙིང་པོའི་མདོ་ལས་གསུངས་པ་ལྟར་གྱི་བཤགས་ཚུལ་ཟུར་དུ་སྨོས་པའི་འདིར་བྱུང་བའི་ལྷག་མ་ཞེས་བཤད་དོ། །དེས་ན་ཕམ་པའི་ལྟུང་བ་ལྕི་བ་བྱུང་བ་དེ་ལྟ་བུའི་དམིགས་བསལ་གྱི་བཤགས་ཚུལ་ལོགས་སུ་འབྱུང་བ་ལྟར་བྱས་ནས་འདིར་བཤད་པ་ནི་དེ་ལས་གཞན་པའི་ཉེས་པ་ལྷག་མ་བཤགས་ཐབས་སུ་བྱས་ན་རིགས་པར་གསུངས་པས་དེ་ལྟར་དང༌། པོའགྲེལ་ཆེན་དུ་བཤགས་ཚུལ་དེ་ཉིད་རྩ་ལྟུང་གི་ལྷག་མའི་ལྟུང་བའམ་བསམ་བཞིན་དུ་བྱས་པའི་ལྟུང་བ་ལས་གཞན་པ་བརྗེད་ངས་དང་ཤེས་བཞིན་མ་ཡིན་པས་བྱས་པའི་ལྟུང་བ་རྣམས་ཀྱི་དག་བྱེད་དུ་བཤད་པའི་འདིར་ཡང་དེ་ལྟར་བཤད་ཀྱང་རུང་ལ།བི་བྷཱུ་ཏིས་ཕམ་པ་ནི་སྐྱབས་སེམས་ཀྱི་ཕྱིར་བཅོས་ལ་ཕམ་པ་ལས་གཞན་པའི་ལྷག་མ་ནི་ཕུང་པོ་གསུམ་པ་གདོན་པས་ཞི་བར་བྱ་ཞེས་གསུངས་ལ། དགེ་ལྷས་རྒྱལ་དང་བྱང་ཆུབ་སེམས་བསྟེན་ཞེས་པ་རྒྱལ་བ་དང་བྱང་ཆུབ་སེམསདཔའ་བསྟེན་པ་ཞེས་རྟེན་གྱི་སྟོབས་སུ་བཤད་ལ། ལྟུང་བའི་ལྷག་མ་ཞེས་པ་ལུས་ངག་གི་ལྟུང་བར་བཞེད་ཅིང་། རྣམ་སྣང་འཚོས་བཤ གས་པའི་ལྷག་མ་འཆད་པར་བཤད་དོ། །དེ་ཡང་བསླབ་བཏུས་སུ་ཉེ་བ་འཁོར་གྱིས་ཞུས་པ་ལས་ཀྱང་བཀའ་སྩལ་ཏེ། ཤཱ་རིའི་བུ་བྱང་ཆུབ་སེམས་དཔའ་རྣམས་ཀྱི་ཁ་ན་མ་ཐོ་བ་ཆེན་པོ་དང་བཅས་པའི་ལྟུང་བ་གཉིས་ཏེ་གཉིས་གང་ཞེ་ན་འདི་ལྟ་སྟེ་ཞེ་སྡང་དང་ལྡན་པ་དང་གཏི་མུག་དང་ལྡན་པའོ། །དེ་བཞིན་དུ་སྦྱར་ཏེ་ཤཱ་རིའི་བུ་དེ་ལ་བྱང་ཆུབ་སེམས་དཔའ་དྲང་པོས་ཐོག་མའི་ལྟུང་བ་སྡེ་བཅུ་ལས་ལྕི་བ་རྣམས་བཤགས་པར་བྱའོ། །ལྟུང་བ་ཡོད་པ་སྡེ་ལྔ་ལས་ལྕི་བ་རྣམས་བཤགས་པར་བྱའོ། །ཤཱ་རིའི་བུ་བུད་མེད་ཀྱི་ལག་པ་ནས་འཛིན་པ་དང་མིག་གིས་བལྟ་བ་དང་། གནོད་སེམས་ཀྱང་ལྟུང་བ་སྟེ་གང་ཟག་གཅིག་གམ་གཉིས་ལ་ཡང་བཤ གས་པར་བྱའོ། །བྱང་ཆུང་སེམས་དཔའ་ལ་མཚམས་མེད་པ་ལྔ་དང་ལྡན་པའི་ལྟུང་བ་དང་བུད་མེད་ལས་ལྟུང་བ་བྱུང་བ་དང་ལག་པ་ལས་ལྟུང་བ་བྱུང་བ་དང་ཁྱེའུ་ལས་ལྟུང་བ་བྱུང་བ་དང་མཆོད་རྟེན་ལས་ལྟུང་བ་བྱུང་བ་དང་དགེ་འདུན་ལས་ལྟུང་བ་བྱུང་བ་དང་དེ་ལས་གཞན་པའི་ལྟུང་བ་རྣམས་ནི་སངས་རྒྱས་བཅོམ་ལྡན་འདས་སུམ་ཅུ་རྩ་ལྔ་ལ་གཅིག་པུས་ཉིན་མཚན་དུ་བཤགས་པར་བྱའོ་ཞེས་འགྱུར་གསར་ལས་གསུངས་ལ། མདོ་དེ་ཉིད་ཀྱི་འགྱུར་ལས་ནི། ཉེས་པ་དང་པོའི་ལྕི་བ་ནི་ཚོགས་བཅུ་ལ་དྲང་པོར་བཤ གས་པར་བྱའོ་ཞེས་འབྱུང་བ་ལེགས་པར་གསུངས་ཏེ་ཉེས་པ་ལྕི་བ་གཉིས་བཤད་པའི་དང་པོ་ཞེ་སྡང་དང་ལྡན་པ་ནི་ཡུལ་བཅུ་ལ་བཤ གས་པ་དང༌། ལྟུང་བ་ཡོད་པ་ལྕི་བ་རྣམས་སྡེ་ལྔ་ལ་བཤགས་པར་བྱའོ་ཞེས་བཅོས་ཏེ་ལྕི་བ་གཉིས་པ་གཏི་མུག་དང་ལྡན་པ་ནི་ཡུལ་ལྔ་ལ་བཤགས་དགོས་པའི་དོན་ནོ། །བུད་མེད་ཀྱི་ལག་པ་ནས་འཛིན་པ་གང་ཟག་གཅིག་གམ་གཉིས་ལ་བཤགས་པར་བྱ་ལ། འདིར་འགྱུར་རྙིང་མ་ཕྱི་བར་བཤད་ཀྱང་འགྱུར་གསར་ལས་ཡང་བར་བཤད་པ་ལེགས་པར་གསུངས་སོ། །ད་ལྟའི་མདོ་ལས་གནོད་སེམས་མ་བྱུང་ཡང་བསླབ་བཏུས་ལས་བྱུང་བས་དེ་ལྟར་བྱ་ལ། ཞེ་སྡང་དང་ལྡན་པ་ཉེས་པ་ལྕི་བར་བཤད་པ་དང་གནོད་སེམས་ཡང་བར་བཤད་པ་མི་འགལ་བ་ནི་རྒྱུད་མ་འཁྲུགས་པའི་འཚེ་བའི་བསམ་པ་ཙམ་ལ་དགོངས་པ་ཡིན་པར་ཚུལ་ཁྲིམས་ལེའུའི་རྣམ་བཤད་ལས་གསུངས་ལ། །མཚམས་མེད་སོགས་ཀྱི་ལྟུང་བ་ལྕི་བ་རྣམས་ལྟུང་བཤགས་ཀྱིས་ཉིན་དང་མཚན་དུ་སྦྱོང་བར་གསུངས་པ་ནི་གང་ཟག་ལ་ཕྱིར་བཅོས་ཀྱི་ཆོ་ག་ལན་གསུམ་བྱས་པ་ལྟ་བུས་རྣམ་སྨིན་མི་འདག་པ་ལ་དགོངས་པ་ཡིན་པར་ཡང་དེ་ཉིད་ལས་གསུངས་སོ། །འགྲེལ་ཆེན་དུ་བྱང་ཆུབ་སེམས་དཔའི་ལྟུང་བ་ལྕི་བ་དང་ཡང་བ་རྣམས་ཀྱི་བཤགས་པར་བྱ་བ་ནི་འཕགས་པ་ཉེ་བ་འཁོར་གྱིས་ཞུས་པ་ལས་གསུངས་ཏེ། དེ་དག་བསླབ་པ་ཀུན་ལས་བཏུས་པར་ལྟ་བར་བྱའོ། །བྱང་ཆུབ་སེམས་དཔའི་ལྟུང་བ་ཐམས་ཅད་སངས་རྒྱས་བཅོམ་ལྡན་འདས་སུམ་ཅུ་རྩ་ལྔའི་སྤྱན་སྔར་གཅིག་པུས་བཤ གས་པར་བྱའོ། །ཞེས་གསུངས། འགྲེལ་པ་རྣམས་སུ་སྡིག་བཤགས་ཡི་རང་བསྔོ་བ་གསུམ་ལ་ཕུང་པོ་གསུམ་དུ་བཤད་ལ། གོང་དུ་བཤད་པ་ནི་བསླབ་བཏུས་ལས་བྱུང་བ་ལྟར་རོ། །ཕྱག་འཚལ་བ་ནི་སྡིག་བཤ གས་ཀྱི་ནང་དུ་འདུའོ། །དེ་ལ་འགྱོད་པའི་སྟོབས་ནི་ཉེས་དམིགས་ཤེས་པའི་སྒོ་ནས་སྔར་བསགས་ཀྱི་སྡིག་ལྟུང་ལ་འགྱོད་པ་ཤུགས་དྲག་༌་བྱེད་པ་ཡིན་ལ། རྟེན་གྱི་སྟོབས་ནི་སངས་རྒྱས་སོ་ལྔ་སོགས་མཆོག་གསུམ་ལ་སྐྱབས་འགྲོ་བྱ་བ་དང༌།གཉེན་པོའི་སྟོབས་ནི་མདོ་སྡེ་ཟབ་མོ་ཀློག་པ་གཟུངས་སྔགས་བཟླ་བ་མཆོད་རྟེན་བྱེད་པ་དེ་ལ་མཆོད་པ་༌་སངས་རྒྱས་བྱང་སེམས་ཀྱི་མཚན་གཟུང་བ་སྟོང་ཉིད་སྒོམ་པ་སྟེ་གཉེན་པོའི་སྒོ་དྲུག་བསླབ་བཏུས་སུ་བཤད་ལ། བྱང་ཆུབ་ཀྱི་སེམས་སྒོམ་པ་ནི་རྟེན་གྱི་སྟོབས་དང་གཉེན་པོའི་སྟོབས་གཉིས་ཀར་གཏོགས་པར་གསུངས་སོ། །ཉེས་པ་ལས་ལྡོག་པའི་སྟོབས་ནི་ཕྱིས་མི་བྱེད་པའི་སྡོམ་སེམས་བསྟེན་པ་ཡིན་ལ། འདི་མེད་ན་སྔར་བྱས་སྦྱངས་ཀྱང་འདག་དཀའ་བ་ནི། བྱམས་པའི་སེང་གེར་སྒྲར། བྱམས་བ་ཡང་ཕྱི་མའི་ཆེ་ཕྱི་མའི་དུས་ལྔ་བརྒྱ་ཐ་མ་ལ་དམ་པའི་ཆོས་ནུབ་པར་འགྱུར་བའི་དུས་ལ་བབས་པའི་ཚེ་ན་བྱང་ཆུབ་སེམས་དཔར་ཁས་འཆེ་བ་འགའ་ཞིག་འབྱུང་བར་འགྱུར་ཏེ་དེ་དག་ནི་ལྟུང་བ་ལྷག་པར་འབྱུང་བར་འགྱུར་ཞིང་པ་ལུས་མ་བསྣམས་པ་དང་ངག་མ་བསྡམས་པ་དང་ཡིད་མ་བསྡམས་པས་སྡིག་པའི་ལས་ལྷག་པར་སྤྱད་ནས་ཉེས་པ་བཤགས་པ་ཙམ་གྱིས་དག་པར་འགྱུར་བར་སེམས་ཀྱིས་ཕྱིན་ཆད་སྡོམ་པར་ཡང་མི་བྱེད་ལ། ཕྱིན་ཆད་ཡང་དག་པར་བསྣམས་པའི་ཕྱིར་སྡོམ་པར་ཡང་མི་བྱེད་དོ། །ངས་ནི་སྔོན་བྱས་པའི་སྡིག་པའི་ལས་ཟད་པར་བྱ་བའི་ཕྱིར་ཕུང་པོ་གསུམ་པའི་ཆོས་ཀྱི་རྣམ་གྲངས་བསྟན་པ་ཡིན་ན། དེ་ལ་མི་བླུན་པོ་དེ་དག་གི་ལྷག་པར་ལྟུང་བ་མངོན་པར་འདུ་བྱ་བ་མངོན་པར་འདུས་བྱས་ནས་ཉེས་པ་བཤགས་ཤིང་སྦྱང་བ་ཙམ་གྱིས་དག་པར་འགྱུར་བར་སེམས་ཤིང་ཕྱིན་ཆད་སྡོམ་པར་ནི་མི་བྱེད་དོ། །ཞེས་གསུངས་སོ། །བསླབ་བཏུས་སུ་ཕུང་པོ་གསུམ་པའི་མདོ་དང་སངས་རྒྱས་རྐང་གཉིས་སོགས་ཀྱི་བཤགས་ཆོས་གཉིས་འགྱོད་པའི་སྟོབས་ཀྱི་སྐབས་སུ་བསྟན་པ་ནི་དེ་དག་གིས་འགྱོད་པའི་སྟོབས་གཙོ་བོར་བསྟན་པའི་རྒྱུ་མཚན་གྱིས་ཡིན་གྱི། དེ་དག་གིས་རྟེན་གྱི་སྟོབས་སོགས་གཞན་མ་བསྟན་པའི་དོན་མིན་ཏེ། ལྟུང་བཤགས་ཀྱིདཀོན་མཆོག་གསུམ་ལ་སྐྱབས་སུ་འགྲོ་བས་རྟེན་གྱི་སྟོབས་དང༌། སངས་རྒྱས་སོ་ལྔ་ལ་ཕུག་འཚལ་བས་གཉེན་པོའི་སྟོབས་དང༌། བདག་གི་སྐྱེ་བ་འདི་དང་ཞེས་པ་ནས་མི་འཆབ་པོ་ཞེས་པའི་བར་གྱིས་རྣམ་པར་སུན་འབྱིན་པའི་སྟོབས་དང་། སླན་ཆད་ཀྱང་གཅོད་ཅིང་སྡོམ་པར་བགྱིད་ལགས་སོ་ཞེས་པས་སླར་ལྡོག་པའི་སྟོབས་བསྟན་ལ། གསེར་འོད་ལས་གསུངས་པའི་བཤགས་ཆོག་གིས་ཀྱང་སྟོབས་བཞི་ཀ་ཚང་བར་བསྟན་པའི་ཕྱིར་རོ། །དེ་ལྟར་ཚིགས་བཅད་སྔ་ཕྱི་གཉིས་ཀྱིས་རིམ་པར་ཉོན་མོངས་དང་སྡིག་ལྟུང་སྦྱོང་ཚུལ་བསྟན་ལ། དེ་དག་ནི་ལུས་ཀྱི་དག་པ་སྟེ། བསླབ་བཏུས་ལས། ལུས་ཀྱི་དག་པ་གང་ཞེ་ན། །སྡིག་དང་ཉོན་མོངས་རྣམ་སྦྱོང་ཡིན། །རྫོགས་སངས་རྒྱས་ཀྱིས་གསུངས་ཚུལ་དུ། །འབད་པ་མེད་ན་ངན་འགྲོར་འགྲོ། །ཞེས་གསུངས་ལ། དེར་མ་ཟད་བཟོད་པ་སྒོམ་པ་སོགས་ཉོན་མོངས་དང་ཉེས་ལྟུང་འགོག་པའི་ཐབས་གོང་འོག་ཀུན་ཏུ་མང་དུ་འབྱུང་ངོ༌།།
 
 ལུང་ལས་གསུངས་པའི་བསླབ་གཞི་ལ་བསླབ་པ་ནི། ཆེད་དུ་བྱ་བ་རང་ངམ་གཞན་གྱི་དབང་ཡང་རུང་སྟེ་འགྲོ་འཆག་སོགས་སྤྱོད་ལམ་གྱི་གནས་སྐབས་དང་མོས་སྤྱོད་ཀྱི་གནས་སྐབས་དང་ས་ཐོབ་པ་ལ་སོགས་པའི་གནས་སྐབས་གང་དང་གང་དུ་སྒོ་གསུམ་གྱི་བྱ་བ་ཅི་དང་ཅི་སྤྱོད་ཀྱང་རུང་ཐེག་ཆེན་བྱང་ཆུབ་སེམས་དཔའི་སྡེ་སྣོད་ལས་རྒྱལ་སྲས་སེམས་དཔའ་རྣམས་ཀྱི་གནས་སྐབས་དེ་དང་དེ་དག་ཏུ་བསླབ་དགོས་༌་པར་གསུངས་པ་གང་ཡིན་པའི་གནས་སྐབས་ཀྱི་བསླབ་བྱ་དེ་དང་དེ་ལ་སྤྲོ་བ་དང་གུས་པའི་སྒོ་ནས་བླང་དོར་ཚུལ་བཞིན་དུ་བྱེད་པ་ལ་འབད་དེ་མི་མཐུན་ཕྱོགས་ཀྱི་དྲི་མས་མ་གོས་པར་བསླབ་པར་བྱའོ། །ཞེས་སམ། ཡང་རང་གི་དབང་དུ་བྱས་ཏེ་སྒོམ་སྡུད་ཀྱིས་བསྡུས་པའམ་གཞན་གྱི་དབང་དུ་བྱས་ཏེ་སེམས་ཅན་དོན་བྱེད་ཀྱིས་བསྡུས་པའམ་གཞན་ཡང་སྤྱོད་ལམ་གྱི་གནས་སྐབས་གང་དུ་སྒོ་གསུམ་གྱིས་ཅི་སྤྱོད་ཀྱང་གང་ལ་བསླབ་པ་དང་ཇི་ལྟར་བསླབ་པར་གསུངས་པ་གང་ཡིན་པ་ཞེས་སྦྱར་རོ།།་དེ་ཡང་མདོ་ལས་གསུངས་པ་དཔེར་བརྗོད་ཙམ་བྱས་ན། འདི་ལྟར་བྱང་སེམས་ཀྱིས་ཆོས་མང་མཔོ་ལ་བསླབ་པར་མི་བྱ་སྟེ་སྙིང་རྗེ་ཆེན་པོ་ལ་བསླབ་པར་བགྱིའོ་ཞེས་དང༌། ཡང་བྱང་ཆུབ་སེམས་དཔས་ཅི་ནས་ཀྱང་མཐོང་མ་ཐག་ཏུ་སེམས་ཅན་རྣམས་དགའ་བར་འགྱུར་བ་དེ་ལྟར་བསྒྲུབ་བར་བགྱིའོ་ཞེས་དང༌། ཡང་བྱང་ཆུབ་སེམས་དཔས་ནི་རང་གི་སེམས་ཁོ་ན་ཤིན་ཏུ་བསྲུང་བར་བགྱིའོ་ཞེས་དང་། བྱང་ཆུབ་སེམས་དཔས་བྱང་ཆུབ་སེམས་དཔའ་འགའ་ལའང་ཁྱད་དུ་གསད་པར་མི་བྱའོ་ཞེས་དང་། སྤྱོད་ལམ་ཐམས་ཅད་དུ་ཇི་ལྟར་བསླབ་པ་སྟེ་སྤྱོད་ཡུལ་ཡོངས་སུ་དག་པ་ལས་ཇི་སྐད་གསུངས་པ་བཞིན་དུ་བསླབ་པར་བྱའོ། །ཞེས་པ་ལྟ་བུའི་དོན་ཡིན་པར་རྣམ་བཤད་ལས་གསུངས་ལ། ཕྱི་མ་འདི་དཀོན་མཆོག་སྤྲིན་ལས། དེ་གཙུག་ལག་ཁང་གི་ནང་དུ་འཇུག་ཚེ་འདི་ལྟར་སེམས་ཅན་ཐམས་ཅད་མྱ་ངན་ལས་འདས་པའི་གྲོང་ཁྱེར་དུ་གཟུད་དོ་སྙམ་དུ་སེམས་བསྐྱེད་དོ། །དེ་ཕྱིར་འབྱུང་ན་འདི་ལྟར་སེམས་ཅན་ཐམས་ཅད་འཁོར་བའི་བཙོན་ར་ནས་གདོན་ཏོ་སྙམ་དུ་སེམས་བསྐྱེད་དོ། །དེ་ནས་གནས་ཁང་གི་སྒོ་འབྱེད་ན་འདི་ལྟར་འཇིག་རྟེན་ལས་འདས་པའི་ཡེ་ཤེས་ཀྱིས་བདེ་འགྲོ་ཐམས་ཅད་ཀྱི་སྒོ་དབྱེའོ་སྙམ་དུ་སེམས་བསྐྱེད་དོ་ཞེས་སོགས་བསླབ་བཏུས་ཀྱི་བསོད་ནམས་སྤེལ་བའི་རྒྱུ་གཞན་གསུངས་པའི་སྐབས་སུ་བསྟན་པ་རྣམས་དང༌། ཞིབ་པར་སྤྱོད་ཡུལ་ཡོངས་སུ་དག་པའི་མདོ་ལྟར་བསླབ་དགོས་པར་གསུངས་ལ། མདོ་རྒྱུན་ལས་ཀྱང་། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུར། །དབང་པོའི་སྤྱོད་ཡུལོ་སྣ་ཚོགས་འཇུག་འགྱུར་བ། །དེ་ལྟ་དེ་ལྟར་རིགས་ཤིང་མཐུན་ཚིག་གིས། །སེམས་ཅན་ཕན་ཕྱིར་དེ་མངོན་འདུ་བྱེད་དོ། །ཞེས་གསུངས།
 
 བསླབ་བྱའི་སྒོ་མང་པོ་ལ་སློབ་དགོས་པ་ནི། བདེན་གཉིས་ཀྱི་གནས་ཚུལ་ཇི་ལྟ་བ་བཞིན་དུ་གཏན་ལ་ཕབ་ནས་དེ་དག་གི་དོན་ཁོང་དུ་ཆུད་པའི་སྒོ་ནས་རང་རྒྱུད་སྨིན་པར་བྱས་ནས་སླར་གཞན་རྒྱུད་སྨིན་པར་བྱ་བའི་ཆེད་དུ་ཞུགས་ནས་ཐབས་ལ་མཁས་པའི་སྒོ་མང་པོ་ནས་གཞན་དོན་སྣ་ཚོགས་སྒྲུབ་པར་བྱེད་པའི་རྒྱལ་སྲས་རྣམས་ཀྱི་མི་བསླབ་པའི་ཤེས་བྱ་རིག་པའི་གནས་དེ་ནི་གང་ཡང་ཡོད་པ་མིན་ཏེ། ཅིའི་ཕྱིར་ན། སེམས་དཔའ་ཆེན་པོ་དེ་རྣམས་ཀྱི་གཞན་དོན་རྫོགས་པར་སྒྲུབ་དགོས་པ་གང་ཞིག་དེ་སྒྲུབ་པར་བྱེད་པ་ལ་གདུལ་བྱ་རང་རང་གི་མོས་པ་དང་རྗེས་སུ་མཐུན་པའི་ཆོས་ཀྱི་སྒོ་དེ་ཉིད་བསྟན་ནས་རེ་འདོད་རྫོགས་པར་སྐོང་དགོས་པ་ལས་གདུལ་བའི་ཐབས་གང་རུང་རེ་མ་ཤེས་ན་ནི་དེ་ལྟར་སྒྲུབ་མི་ནུས་པའི་ཕྱིར་རོ། །རྒྱུ་མཚན་དེའི་ཕྱིར་གོང་དུ། རང་ངམ་གཞན་གྱི་དབང་ཡང་རུང༌། །ཞེས་པའི་སྐབས་བསླབ་བྱ་ངེས་པ་མེད་པར་བརྗོད་པ་ཡིན་ནོ། །དེ་ལྟར་མདོ་སྡེའི་རྒྱན་ལས། རིག་པའི་གནས་ལྔ་དག་ལ་བརྩོན་པར་མ་བྱས་ན། །འཕགས་མཆོག་གིས་ཀྱང་ཐམས་ཅད་མཁྱེན་ཉིད་མི་འགྱུར་ཏེ། ། ༣༧དེ་ལྟ་བས་ན་གཞན་དག་ཚར་བཅད་རྗེས་བཟུང་དང་། །བདག་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། །ཅེས་གསུངས་ལ། འགྲེལ་ཆེན་ལས་ཀྱང་། དངོས་པོ་ཐམས་ཅད་ཀྱི་དེ་ཁོ་ན་ཉིད་རྣམ་པ་ཐམས་ཅད་དུ་ཁོང་དུ་ཆུད་ནས་ཐམས་ཅད་ལ་ཕན་བདེ་སྒྲུབ་པའི་དོན་དུ་བརྩོན་པའི་སངས་རྒྱས་ཀྱི་སྲས་པོ་རྣམས་ཀྱི་བསླབ་པར་མི་བྱ་བ་གང་ཡིན་པ་དེ་ནི་ཅུང་ཟད་ཀྱང་ཡོད་པ་མ་ཡིན་ཏེ་གཞན་དུ་ན་སེམས་ཅན་གྱི་དོན་ཐམས་ཅད་དུ་བྱ་བར་མི་ནུས་ལ་ཞེས་སོགས་གསུངས། དེ་ལྟར་ན་གནས་ལུགས་རིག་པ་དོན་དམ་རྟོགས་པའི་ཤེས་རབ་དང་གནས་ལྔ་རིག་པ་ཀུན་རྫོབ་རྟོགས་པའི་ཤེས་རབ་གཉིས་ལ་བརྟེན་ནས་ཚར་གཅོད་རྗེས་གཟུང་ལྟ་བུའི་གདུལ་བྱ་འདུལ་བའི་ཐབས་མཁས་ཀྱི་སྒོ་སྣ་ཚོགས་ནས་དོན་གཉིས་གིས་མཐར་ཕྱིན་པ་སྒྲུབ་པ་ལ་ཉེ་བར་གཞོལ་ཞིང་གནས་པའི་མཁས་པ་བྱང་ཆུབ་སེམས་དཔའ་གང་ལ་ནི་རང་སྒོམ་པ་མཐར་དབྱུང་བ་དང་གཞན་ལ་ཆོས་ཚུལ་ལེགས་པར་འདོམ་པ་གང་ལའང་ཐེ་ཚོམ་མེད་པར་ངེས་པ་ལེགས་པར་རྙེད་ཅིང་སྒོ་གསུམ་གྱི་བྱ་བ་ཐམས་ཅད་རྣམ་དཀར་གྱི་ཕྱོགས་སུ་སྒྱུར་བ་ལ་མཁས་པའི་ཕྱིར་༌བསོད་ནམས་དགེ་བའི་ལས་རྒྱ་ཆེན་པོར་མི་འགྱུར་བ་གང་ཡང་མེད་དེ། བི་བྷཱུ་ཏིས། རྒྱལ་བའི་སྲས་ཀྱིས་བསླབ་པར་བྱ་བ་མ་ཡིན་པས་དེ་ནི་མེད་དོ།།བདག་དང་བདག་གི་བར་མི་གཟུང་ཞིང་བདེན་པ་གཉིས་རྟོགས་ནས་གཞན་དོན་ལ་འབད་པ་དེ་༌ལྟར་སྤྱོད་པ་ནི་གང་བསོད་ནམས་མ་ཡིན་པ་དེ་ནི་མེད་དོ་ཞེས་དང་། རྣམ་བཤད་དུ། རིག་གནས་ལྔ་བོ་ཀུན་ལ་དམ་པ་དྲུག་གིས་ཟིན་པའི་ཚུལ་གྱིས་སློབ་སྟེ། སེམས་ཅན་ཐམས་ཅད་ཀྱི་དོན་དུ་བྱང་ཆེན་ཐོབ་པར་བྱ་བའི་བསམ་པས་རིག་གནས་ལྔ་བོ་ལ་འཁོར་གསུམ་ཡོངས་སུ་དག་པའི་ཚུལ་གྱིས་སོ་སོ་རུ་མི་མཐུན་ཕྱོགས་ཀྱིས་མ་གོས་བར་སློབ་ཅིང་དགེ་རྩ་དེའང་བྱང་ཆུབ་ཆེན་པོར་བསྔོ་བའི་ཕྱིར་ཏེ་རིམ་པ་བཞིན་དུ་ཆེད་དུ་བྱ་བ་རྟེན་དངོས་པོ་ཐབས་མཁས་རྣམ་དག་ཡོངས་བསྔོ་དམ་པས་རིག་པར་བྱ་ཞེས་གསུངས་ལ་དེའི་རྒྱུ་མཚན་གྱིས་བསོད་ནམས་རྒྱ་ཆེན་པོར་འགྱུར་བར་ཡང་གསུངས་སོ།།་གཞན་ཡང་ཇི་སྐད་དུ། ཡང་དག་ཐབས་ནི་མཁས་པ་ལ། །དོན་དུ་མི་འགྱུར་གང་ཡང་མེད། །སྦྱོར་བ་ལེགས་པར་ཤེས་པ་ལ། །སྨན་དུ་མི་འགྱུར་གང་ཡང་མེད། །ཅེས་དྲང་སྲོང་རྒྱུན་ཤེས་ཀྱིས་བཤད་པ་བཞིན་ཡིན་པར་འགའ་ཞིག་གསུངས་སོ།།
 
 བསོད་ནམས་ཐམས་ཅད་གཞན་དོན་ཁོ་ནར་བསྔོ་བ་ནི། རང་རྒྱུད་སྨིན་ནས་གཞན་དོན་ལ་དངོས་སུ་འཇུག་པའི་སྒོ་ནས་སྦྱིན་སོགས་ལ་སློབ་པར་བྱས་སམ་ཡང་ན་དང་བོ་རང་རྒྱུད་སྨིན་བྱེད་ཀྱི་ཐབས་སྦྱིན་སོགས་ལ་བསླབ་པ་དེ་ཉིད་བརྒྱུད་ནས་གཞན་དོན་སྒྲུབ་པའི་རྒྱུར་བྱས་ནས་བསླབ་ཀྱང་རུང་བ་སྟེ་ཞེས་བཤད་པའམ། ཡང་རང་ཉིད་ཀྱིས་དངོས་སུ་སྦྱིན་སོགས་ལ་སློབ་པར་བྱས་སམ་ཡང་ན་བརྒྱུད་ནས་གཞན་ལ་བསྐུལ་ཏེ་སྦྱིན་སོགས་ལ་སློབ་ཏུ་བཅུག་ཀྱང་རུང་སྟེ་ཞེས་བཤད་ཀྱང་ཆོག་ལ། གང་ལྟར་ཡང་བྱ་བ་ཐམས་ཅད་ལ་གཞན་ཕན་གྱི་བསམ་པ་འབའ་ཞིག་གིས་ཟིན་པར་བྱས་ནས་གཞན་སེམས་ཅན་ཐམས་ཅད་ལ་ཕན་བདེ་སྒྲུབ་པའི་དོན་ཁོ་ན་ལས་གཞན་དུ་རང་ཉིད་ཀྱིས་ཀྱང་མི་སྤྱད་ལ་གཞན་ལ་སྤྱོད་དུའང་མི་གཞུག་ལ། དགེ་རྩ་ཆེན་པོ་ལྟ་ཅི་དགེ་རྩ་ཆུང་ངུ་ཡན་ཆོད་ཀྱང་ཆེད་དུ་བྱ་བ་སེམས་ཅན་ཁོ་ནའི་ས་དོན་གྱི་ཕྱིར་དུ་རང་གཞན་ཡོངས་ཀྱིས་དུས་གསུམ་བསགས་ཡོད་ཀྱི་དགེ་བ་དང་ལྷན་ཅིག་ཏུ་བསྡོམས་ནས་དེ་ཐམས་ཅད་བླ་མེད་བྱང་ཆུབ་ཆེན་པོ་འཐོབ་པའི་ཕྱིར་དུ་བསྔོ་བ་ལ་བསླབ་པར་བྱའོ། །ཆོས་ཡང་དག་པར་སྡུད་པ་ལས། ཇི་ལྟར་བྱང་ཆུབ་སེམས་དཔའ་རྣམས་གཞན་གྱི་དོན་བྱ་བ་ལས་ལས་གཞན་མི་བྱེད་པ་དེ་ལྟ་བུ་གསལ་བར་ཡོངས་སུ་བསྟན་ཏེ། བཅོམ་ལྡན་འདས་བྱང་ཆུབ་སེམས་དཔའ་རྣམས་ཀྱིལས་གང་ཅི་ཡང་རུང་ངག་དང་ཡིད་ཀྱི་ལས་གང་ཅི་ཡང་རུང་དེ་ཐམས་ཅད་ནི་སེམས་༌ཅན་ཐམས་ཅད་ལ་ལྟ་བས་འཇུག་གོ།སྙིང་རྗེ་ཆེན་པོའི་དབང་དུ་འགྱུར་བའོ། །སེམས་ཅན་ལ་ཕན་པའི་གནས་ཀྱི་རྒྱུའོ། །སེམས་ཅན་ཐམས་ཅད་ལ་ཕན་པ་དང་བདེ་བའི་ལྷག་པའི་བསམ་པ་ལས་འབྱུང་ངོ༌། །དེའི་ཕན་པའི་བསམ་པ་འདི་ལྟ་བུས་འདུ་ཤེས་འདི་ལྟ་བུར་འགྱུར་ཏེ་གང་སེམས་ཅན་ཐམས་ཅན་ལ་ཕན་པ་སྒྲུབ་པ་དང་བདེ་བ་སྒྲུབ་པའི་སྒྲུབ་པ་དེ་བདག་གིས་སྒྲུབ་པོ་སྙམ་མོ་ཞེས་སོགས་གསུངས་ལ། དཔུང་བཟང་ལས་ཀྱང༌། དཔེར་ན་ཆུ་ཀླུང་རྒྱ་མཚོར་ཕྱིན་པ་ན། །ལན་ཚའི་རོ་ནི་གཅིག་ཏུ་འགྱུར་བ་བཞིན། །དེ་ལྟར་བླ་མེད་བྱང་ཆུབ་བསྔོས་པ་ཡི། །བསོད་ནམས་རྒྱལ་བའི་རོ་ནི་གཅིག་ཏུ་འགྱུར། །ཞེས་སོགས་གསུངས་ཤིང་། བསླབ་བཏུས་ཀྱི་བསོད་ནམས་བསྲུང་བའི་སྐབས་སུ།བསོད་ནམས་བསྲུང་བ་མདོར་བསྡུས་པ་ནི་འདི་ཡིན་ཏེ། བྱང་ཆུབ་ཏུ་བསྔོ་བ་གང་ཡིན་པའོ་ཞེས་གསུངས་ནས། སྔར་དྲངས་པའི་བློ་གྲོས་མི་ཟད་པའི་ལུང་ཆུ་ཐིགས་རྒྱ་མཚོར་ལྷུང་བའི་དཔེས་བསྒྲུབས་སོ། །དེ་ལྟར་བསླབ་གཞི་མང་པོ་ལ་སློབ་པ་དང་དེ་ལྟ་བུའི་དགེ་རྩ་ཐམས་ཅད་གཞན་དོན་དུ་རྫོགས་བྱང་གི་རྒྱུར་བསྔོ་བ་གཉིས་ཀྱིས་ནི་བསོད་ནམས་འཕེལ་བའི་རྒྱུ་ཁྱད་པར་ཅན་ལ་སློབ་ཚུལ་བསྟན་ཏོ། །
 
 བསླབ་པ་ལ་སློབ་པའི་བདག་རྐྱེན་བཤེས་གཉེན་དམ་པ་མི་གཏོང་བ་ནི། དུས་རྟག་པར་གང་ལ་བསྟེན་ན་གནས་སྐབས་དང་མཐར་ཐུག་གི་ཡོན་ཏན་ཐམས་ཅད་རང་རྒྱུད་ལ་རང་གི་ངང་གིས་འབྱུང་བའི་གཞིར་གྱུར་པའི་དགེ་བའི་བཤེས་གཉེན་དམ་པ་དང་ནི་ལྷན་ཅིག་ཏུ་འགྲོགས་པར་བྱ་དགོས་ལ། དེ་ཉིད་ཡོན་ཏན་ཇི་ལྟ་བུ་དང་ལྡན་པ་དགོས་ན་ཆེན་པོའི་བདུན་དང་ལྡན་པའི་ཐེག་པ་ཆེན་པོའི་ཆོས་ཟབ་པ་དང་རྒྱུ་ཆེ་བའི་དོན་རྣམས་ཚུལ་བཞིན་དུ་ཤེས་ཤིང་སྟོན་པ་ལ་མཁས་པ་ཞིག་དགོས་ལ། དེ་ཡང་འདིས་འགྲོ་བས་ན་ཐེག་པ་སྟེ་ཟབ་རྒྱས་གཉིས་སམ་ཐབས་ཤེས་གཉིས་ལྡན་གྱིལམ་ཡིན་ལ། ཆེན་པོ་བདུན་ནི། མདོ་སྡེའི་རྒྱན་ལས། དམིགས་པ་ཆེ་བ་ཉིད་དང་ནི། །དེ་བཞིན་སྒྲུབ་པ་གཉིས་དག་དང༌། །ཡེ་ཤེས་བརྩོན་འགྲུས་རྩོམ་པ་དང་། །ཐབས་ལ་མཁས་པར་གྱུར་པ་དང༌། །ཡང་དག་འགྲུབ་པ་ཆེན་པོ་དང༌། །སངས་རྒྱས་ཕྲིན་ལས་ཆེན་པོ་སྟེ། །ཆེན་པོ་དེ་དང་ལྡན་པའི་ཕྱིར། །ཐེག་ཆེན་ཞེས་ནི་ངེས་པར་བརྗོད། །ཅེས་པ་ལྟར་དང༌། བྱང་ཆུབ་སེམས་དཔའི་བརྟུལ་ཞུགས་མཆོག་ཏུ་གྱུར་པ་ཚུལ་ཁྲིམས་ཀྱི་བསླབ་པའི་སྡོམ་པ་ལ་ལེགས་པར་གནས་པ་དེ་ལྟ་བུའི་ཐེག་པ་ཆེན་པོའི་དགེ་བའི་བཤེས་གཉེན་དམ་པ་མཁས་པ་དང་བཙུན་པའི་ཡོན་ཏན་གཉིས་དང་ལྡན་པ་ནི། ཆོས་བཞི་པའི་མདོར། །བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་དགེ་བའི་བཤེས་གཉེན་སྲོག་གི་ཕྱིར་ཡང་གཏང་བར་མི་བྱའོ་ཞེས་གསུངས་པ་ལྟར་ལོངས་སྤྱོད་དང་ལུས་སོགས་ཀྱི་ཕྱིར་ལྟ་ཅི་རང་གི་སྲོག་གི་༌་ཕྱིར་ཡང་མི་གཏང་བར་བསམ་སྦྱོར་གཉིས་ཀྱི་སྒོ་ནས་ཚུལ་བཞིན་དུ་ལེགས་པར་བསྟེན་ཅིང་ཡོངས་སུ་གཟུང་ངོ༌། །སྡོམ་པ་ཉི་ཤུ་པར། བླ་མ་སྡོམ་ལ་གནས་ཤིང་མཁས། །ཞེས་གསུངས། དགེ་བའི་བཤེས་གཉེན་ཞེས་པའི་དགེ་བ་ནི་མངོན་མཐོ་ངེས་ལེགས་འཐོབ་བྱེད་ཀྱི་རྒྱུའི་དགེ་བ་ཡིན་ལ་བཤེས་གཉེན་ནི་དེ་ལྟ་བུའི་དགེ་བ་རང་རྒྱུད་ལ་གཏོད་པའི་བཤེས་སམ་གཉེན་ཐུན་མོང་མ་ཡིན་པ་ཡིན་པའི་ཕྱིར་དེ་སྐད་བརྗོད་པའོ།།
 
 ཚུལ་ཇི་ལྟར་བསྟེན་པ་ནི། ཁྱེའུ་དཔལ་གྱི་འབྱུང་གནས་དང་བུ་མོ་དཔལ་གྱིབློ་གྲོས་ཞེས་བྱ་བ་གཉིས་ཀ་ཡི་རྣམ་པར་ཐར་པའི་ཚུལ་སྟོན་པ་སྡོང་པོ་བཀོད་པའི་ལེའུ་ལས། དེ་གཉིས་ཀྱིས་གཞོན་ནུ་ནོར་བཟང་ཞེས་བྱ་བའི་བྱང་ཆུབ་སེམས་དཔའ་དེ་ཉིད་ལ་བླ་མ་དམ་པ་དགེ་བའི་བཤེས་གཉེན་བསྟེན་པའི་ཚུལ་རྒྱ་ཆེར་བསྟན་པ་ལྟར་དུ་བསླབ་པར་བྱ་དགོས་ལ། དེའི་ཚུལ་ནི་དེ་ཉིད་ལས། རིགས་ཀྱི་བུ་ཁྱོད་ཀྱིས་དགེ་བ་རྒྱ་ཆེན་པོ་བསྒྲུབ་པའི་ཕྱིར་དགེ་བའི་བཤེས་གཉེན་བཙལ་བས་མི་སྐྱོ་བར་བྱའོ། །མཐོང་བས་མི་ངོམས་པར་བྱའོ། །དྲི་བས་ཆོག་མི་ཤེས་པར་བྱའོ། །དགེ་བའི་བཤེས་གཉེན་གྱིས་ཡོངས་སུ་ཟིན་པ་ནི་ངན་སོང་དུ་མིལྷུང་ངོ༌། །ཐེག་པ་ཆེན་པོ་ལས་མི་ལྡོག་གོ།བསླབ་པ་དང་འགལ་བར་མི་བྱེད་དོ། །ཞེས་པ་ནས་རིགས་ཀྱི་བུ་དེ་ལྟ་བས་ན་དེ་ལྟར་ཡིད་ལ་བྱ་བ་རྒྱུན་མ་ཆད་པས་དགེ་བའི་བཤེས་གཉེན་གྱི་དྲུང་དུ་འགྲོ་བར་བྱའོ། །ཁུར་ཐམས་ཅད་ཁུར་བས་ཡོངས་སུ་མི་སྐྱོ་བས་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བྱའོ། །དེ་བཞིན་དུ་སྦྱར་ཏེ། བསམ་པ་མི་ཕྱེད་པའི་ཕྱིར་རྡོ་རྗེ་ལྟ་བུའི་སེམས་དང༌། སྡུག་བསྔལ་ཐམས་ཅད་ཀྱིས་མི་སྒུལ་བའི་ཕྱིར་འཁོར་ཡུག་གི་རི་ལྟ་བུའི་སེམས་དང་། ལས་ཐམས་ཅད་ཉམས་སུ་བླང་བ་ལ་མི་སྨོད་པས་འཇིག་རྟེན་པའི་བྲན་ལྟ་བུའི་སེམས་དང་། ང་རྒྱལ་དང་ཆེ་བའི་ང་རྒྱལ་སྤོང་བས་ཕུག་དར་བ་ལྟ་བུའི་སེམས་དང་། ཁུར་ལྕི་བ་བཀུར་བས་ཐེག་པ་ལྟ་བུའི་སེམས་དང་། མི་ཁྲོ་བས་ཁྱི་ལྟ་བུའི་སེམས་དང་། འགྲོ་ཞིང་འོང་བ་ལ་མི་སྐྱོ་བས་གྲུ་ལྟ་བུའི་སེམས་དང་། དགེ་བའི་བཤེས་གཉིན་གྱི་ངོར་བལྟ་བས་བུ་མཛངས་པ་ལྟ་བུའི་སེམས་ཀྱིས་དགེ་བའི་བཤེས་གཉེན་ལ་བསྙེན་བཀུར་བྱའོ། །རིགས་ཀྱི་བུ་ཁྱོད་ཀྱིས་རང་ཉིད་ལ་ནི་ནད་པའི་འདུ་ཤེས་བསྐྱེད་པར་བྱའོ། །དགེ་བའི་བཤེས་གཉེན་ལ་ནི་སྨན་པའི་འདུ་ཤེས་དང་། རྗེས་སུ་བསྟན་པ་ལ་ནི་སྨན་གྱི་འདུ་ཤེས་དང༌། ནན་ཏན་དུ་ཉམས་སུ་བླངས་པ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། །རིགས་ཀྱི་བུ་ཁྱོད་ཀྱིས་རང་ལ་ནི་འཇིགས་པའི་འདུ་ཤེས་བསྐྱེད་པར་བྱའོ། །དགེ་བའི་བཤེས་གཉེན་ལ་ནི་དཔའ་བོའི་འདུ་ཤེས་དང༌། རྗེས་སུ་བསྟན་པ་ལ་ནི་མཚོན་ཆའི་འདུ་ཤེས་དང༌། །ནན་ཏན་ལ་ནི་དགྲ་སེལ་བའི་འདུ་ཤེས་བསྐྱེད་པར་བྱའོ། །ཞེས་སོགས་དང་། དེ་བས་ཁྱོད་ཀྱིས་དགེ་བའི་རྩ་བ་གཅིག་ལ་ཆགས་པར་མ་བྱེད་ཅིག །ཆོས་ཀྱི་སྒོའི་འོད་ཀྱི་སྣང་བ་གཅིག་ལ་གཞོལ་བར་མ་བྱེད་ཅིག ། རྒྱལ་སྲས་ཀྱི་སྤྱོད་པ་གཅིག་ཡོངས་སུ་རྫོགས་པས་ཆོག་པར་མ་སེམས་ཤིག ། སྨོན་ལམ་གཅིག་གིས་མངོན་པར་སྒྲུབ་པ་ལྷུར་མ་ལེན་ཅིག །བཟོད་པ་གསུམ་ལ་འཇུག་པའི་ཆོག་པའི་འདུ་ཤེས་མ་སྐྱེད་ཅིག ། ཕར་ཕྱིན་དྲུག་ཡོངས་སུ་རྫོགས་པ་ནམ་ཡང་རྒྱུན་ཆད་པར་མ་བྱེད་ཅིག་ཅེས་སོགས་རྒྱས་པར་གསུངས་སོ། །ཡང་རྒྱ་དཔེར་དང་སྒྲ་ཡོད་ལ་དེས་དགེ་བསྙེན་མ་མི་གཡོ་བ་དང་དགེ་སློང་རྒྱ་མཚོའི་རྒྱལ་མཚན་གྱི་༌་རྣམ་ཐར་ལས་འབྱུང་བ་སོགས་ཀྱང་བསྡུ་བར་གསུངས་ལ། བསླབ་བཏུས་སུ་རྒྱལ་སྲས་རྟག་ཏུ་ངུའི་རྣམ་ཐར་སོགས་ཀྱང་གསུངས་སོ། །དེ་དག་གིས་དགེ་བའི་བཤེས་གཉེན་བསྟེན་དགོས་པའི་རྒྱུ་མཚན་དང་བསྟེན་པའི་ཕན་ཡོན་ཇི་ལྟར་བསྟེན་ཚུལ་སོགས་བསྟན་ལ། བསྟེན་དགོས་པའི་རྒྱུ་མཚན་གཞན་ཡང༌། སྐྱེས་རབས་ལས། དམ་པ་རྣམས་ནི་སུས་ཀྱང་མི་བསྲིངས་ཏེ། །དུལ་བའི་ཚུལ་གྱིས་དགེ་བ་བསྟེན་པར་བྱ། །དེ་དང་ཉེ་ན་དེ་ཡི་ཡོན་ཏན་རྡུལ། །ཆེད་དུ་མ་བསྒོམ་པར་ཡང་འགོས་པར་འགྱུར། །ཞེས་སོ། །དེ་ནི་བསླབ་བཏུས་ལས། དགེ་བའི་བཤེས་གཉེན་མི་བཏང་ཞིང་། །ཞེས་པ་ལྟར་ཏེ་རྒྱས་པར་དེ་ཉིད་ལས་ཤེས་པར་བྱའོ། །འདི་དང་འོག་མ་གསུང་རབ་ལ་བལྟ་བ་གཉིས་ཀྱིས་ནི་བསླབ་པ་ལ་སློབ་པའི་རྒྱུ་དང་ཤེས་རབ་འཕེལ་བའི་རྒྱུ་ཁྱད་པར་ཅན་བསྟན་པ་ཡིན་ལ་དེ་གཉིས་ཀྱིས་དམ་པའི་ཆོས་ཡོངས་སུ་གཟུང་བའང་བསྟན་པར་གསུངས་སོ། །
 
 བསླབ་བྱ་ཤེས་པའི་དོན་དུ་མདོ་དང་བསྟན་བཅོས་བལྟ་དགོས་པ་ནི། བཤད་མ་ཐག་པ་དཔལ་འབྱུང་བ་ཡི་རྣམ་ཐར་འདི་དང་ཞེས་སློབ་དཔོན་དགེ་ལྷ་འཆད་ཅིང་། གཞན་དུ་སྤྱོད་པ་ལ་སློབ་ཚུལ་ལེགས་པར་སྟོན་པའི་སྤྱོད་འཇུག་གི་གཞུང་འདི་དང་ཞེས་གསུངས་ལ། འདིར་མ་བརྗོད་པ་སངས་རྒྱས་ཀྱིས་བཀའ་སྩལ་བའི་བསླབ་བྱ་གཞན་རྣམས་ནི་ཐེག་ཆེན་གྱི་མདོ་སྡེ་སྣ་ཚོགས་བཀླགས་ནས་ཤེས་པར་བྱ་དགོས་ཏེ། ཅིའི་ཕྱིར་ན་དཀོན་མཆོག་སྤྲིན་ལ་སོགས་པའི་མདོ་སྡེ་རྣམས་ལས་བྱང་ཆུབ་སེམས་དཔའ་རྣམས་ཀྱིས་བླང་དོར་བྱ་ཚུལ་གྱི་བསླབ་པའི་གནས་རྣམས་རྒྱ་ཆེར་གསལ་བར་སྣང་བའི་ཕྱིར་རོ། །དེ་ལྟ་བས་ན་བསླབ་བྱ་སྟོན་པའི་མདོ་སྡེ་ཟབ་ཅིང་རྒྱ་ཆེ་བ་རྣམས་རིམ་གྱིས་བཀླགས་ནས་ཤེས་པར་བྱ་ཞིང་དེ་དག་ལས་འབྱུང་བ་བཞིན་དུ་བསླབ་པར་ཡང་བྱ་དགོས་ལ། ཁྱད་པར་དུ་འཕགས་པ་ནམ་མཁའི་སྙིང་པོའི་མདོ་སྡེ་ནི་འཇུག་སྡོམ་བླངས་མ་ཐག་ནས་ཐོག་མ་ཉིད་དུ་བལྟ་བར་བྱ་དགོས་ཏེ། ཅིའི་ཕྱིར་ན། བྱང་ཆུབ་སེམས་དཔའི་སྡོམ་པ་འཇིག་པར་བྱེད་པའི་རྩ་བའི་ལྟུང་བ་རྣམས་ཀྱི་ངོས་འཛིན་དང་ལྟུང་བ་དེ་དག་ཕྱིར་འཆོས་པའི་ཐབས་དང་བཅས་པ་དེ་ཉིད་ལས་གསལ་བར་བསྟན་ལ་དེ་དག་ནི་ལས་དང་པོ་བས་ཐོག་མ་ཉིད་དུ་ཤེས་པ་ཤིན་ཏུ་གལ་ཆེ་བའི་ཕྱིར་རོ། །རྒྱུ་དཔེར། ནམ་མཁའི་སྙིང་པོའི་མདོ་སྡེར་ཡང་། །རྩ་བའི་ལྟུང་བ་དེས་བརྟག་བྱ། །ཞེས་འབྱུང་བར་གསུངས། མདོ་དེའི་དོན་བསླབ་བཏུས་སུ་བསྡུས་པ་ནི། དཀོན་མཆོག་གསུམ་གྱི་དཀོར་འཕྲོག་པ། །ཕས་ཕམ་པ་ཡི་ལྟུང་བར་འདོད། །ཅེས་པ་ནས། དེ་དག་རྩ་བའི་ལྟུང་བ་སྟེ། །སེམས་ཅན་དམྱལ་བ་ཆེན་པོའི་རྒྱུ། །རྨི་ལམ་འཕགས་པ་མཁའ་སྙིང་པོའི། །མདུན་དུ་འདུག་སྟེ་བཤགས་པར་བྱ། །ཞེས་པའི་བར་ཏེ། འདི་དག་འཕགས་ཡུལ་དུ་ཡང་རྩ་ལྟུང་དུ་བཞེད་པ་དང་མི་བཞེད་པའི་ཚུལ་གཉིས་འབྱུང་བར་གསུང་ལ། བསླབ་བཏུས་ལས་ནི་རྩ་བའི་ལྟུང་བ་འདི་དག་ཐམས་ཅད་བདེ་བླག་ཏུ་བླང་ཞིང་བཟུང་བ་དང་ཞེས་མདོར་བསྡུས་པ་དང༌། དེ་དག་རྩ་བའི་ལྟུང་བ་སྟེ། ཞེས་གསུངས་ལ། དེར་མ་ཟད་བྱང་སེམས་ཀྱི་སྡེ་སྣོད་ལས་རྩ་ལྟུང་དུ་བཞག་བ་ཐམས་ཅད་ཕྱོགས་གཅིག་ཏུ་རྩ་བའི་ལྟུང་བར་བཞེད་ལ། དེ་བཞིན་དུ་སྤྱོད་འཇུག་འགྲེལ་ཆེན་དུའང་དེ་ཉིད་སོར་བཞག་གི་རྩ་ལྟུང་དུ་བཞག་ལ། གཞན་ཡང་སློབ་དཔོན་ཨ་བྷཱ་ཡ་ཀ་ར། ནག་པོ་པ།དགེ་ལྷ་བི་བྷཱུ་ཏི་ཙནྡྲ་རྣམས་ཀྱིས་ཀྱང་རྩ་ལྟུང་དུ་བཞེད་པར་གསུངས་སོ། །སློབ་དཔོན་བྱང་བཟང་པས་འདི་དག་ཐམས་ཅད་ཉེས་བྱས་ལྕི་བ་ཡིན་པས་རྩ་ལྟུང་དང་ཕྱོགས་མཐུན་པར་བཞག་གི་རྩ་ལྟུངདངོས་མིན་པར་བཞེད་ལ། ཤཱནྟི་པས་དང་པོ་རྒྱལ་བློན་གྱི་དྲུག་པོ་རྩ་ལྟུང་དངོས་མིན་ལ་ཕྱི་མ་ལས་དང་པོ་བའི་བརྒྱད་པོ་རྩ་ལྟུང་དུ་བཞེད་པར་གསུངས་སོ།།རྩ་ལྟུང་དེ་དག་ཕྱིར་བཅོས་ཐབས་ནི། མདོ་དེ་ལས། བྱང་ཆུབ་སེམས་དཔའ་ནམ་མཁའི་སྙིང་པོའི་མཚན་ནས་སྨོས་ཏེ་ཕྱག་འཚལ་ནས་གསོལ་བ་བཏབ་ན་རང་གཟུགས་སམ་བྲམ་ཟེ་སོགས་ཀྱི་གཟུགས་ཆ་སུ་བསྟན་ནས་ལྟུང་བ་འཆོགས་སུ་འཇུག་ལ། ཞེས་སོགས་དང༌། ཚིག་འདི་སྐད་དུ་སྐྱ་རེང་སྐྱ་རེང་སྙིང་རྗེ་ཆེན་པོ་སྐལ་བ་ཆེན་པོ་ཅན་ཁྱོད་འཛམ་བུ་གླིང་དུ་ཤར་མ་ཐག་ཏུ་སྙིང་རྗེས་བདག་ལ་ཁེབས་པར་མཛད་དུ་གསོལ། ཞེས་སོགས་ཀྱི་ཚིག་སྨྲས་ནས་མལ་དུ་གཉིད་ལོག་པར་བྱས་ན་སྐྱ་རེང་ཤར་མ་ཐག་དེའི་རྨི་ལམ་དུ་བྱང་སེམས་དེའི་གཟུགས་མདུན་དུ་འདུག་སྟེ་རྩ་ལྟུང་འཆགས་སུ་འཇུག་པ་སོགས་གསུངས་ཤིང༌།སྔགས་ཀྱི་གསོལ་བ་གདབ་པའི་ཆོ་གའང་དེ་ལས་གསུངས་སོ། །གཞན་ཡང་ཐབས་ལ་མཁས་པའི་མདོ་ལ་སོགས་པར་གསུངས་པའི་རྩ་བའི་ལྟུང་བ། བྱང་ཆུབ་སེམས་ནི་ཡོངས་འདོར་དང་། །ཞེས་སོགས་ནས། ཆོས་ལྟར་བཅོས་མ་རྗོད་པའོ། །ཞེས་བསླབ་བཏུས་སུ་བསྡུས་པའང་འགྲེལ་ཆེན་སོགས་སུ་འདིར་བསྟན་ལ། འདི་དག་གི་དབྱེ་བསྡུའི་ཁྱད་པར་དང་འདི་དག་ནམ་སྙིང་གི་མདོར་བསྟན་པའི་རྩལྟུང་རྣམས་དང་མི་འགལ་བའི་ཚུལ་སོགས་ཐུབ་དགོངས་སོགས་སུ་བཤད་དོ། །དེ་དག་ནི་བསླབ་བཏུས་ལས།བྱང་ཆུབ་སེམས་དཔའི་སྡོམ་པ་ནི། །རྒྱས་པར་ཐེག་པ་ཆེ་ལས་འབྱུང༌། །ཞེས་དང༌། མདོ་སྡེ་དག་ལ་རྟག་བལྟ་བས། །ཞེས་པ་ལྟར་ཡིན་ལ། གཞན་ཡང་དེ་ཉིད་ལས། བྱང་ཆུབ་སེམས་དཔའི་བསླབ་པའི་གཞི་རྣམས་ནི་ཕལ་ཆེར་མདོ་སྡེ་དག་ལས་སྣང་སྟེ། མདོ་སྡེ་དེ་དང་དེ་དག་ལས་བྱང་ཆུབ་སེམས་དཔའི་ཀུན་ཏུ་སྤྱད་པ་དང་བྱང་ཆུབ་སེམས་དཔའི་བསླབ་པའི་གཞི་རྣམས་བཅས་སོ་ཞེས་༌་གསུངས་པའི་ཕྱིར་རོ། །དེ་ལྟ་བས་ན་དེ་མ་བལྟས་ན་ལྟུང་བ་འབྱུང་བ་ཡང་མི་ཤེས་པས་མི་སྤོང་བར་འགྱུར་བས་རྟག་ཏུ་མདོ་སྡེ་བལྟ་བས་གུས་པར་བྱའོ། །ཞེས་མདོ་སྡེ་མ་བལྟས་ན་ལྟུང་བ་དང་ལྟུང་མིན་སོགས་ཀྱང་མི་ཤེས་པས་དེ་དག་ཤེས་པར་བྱས་ནས་བླང་དོར་བྱ་བའི་ཕྱིར་མདོ་སྡེ་བལྟ་དགོས་པར་གསུངས་སོ༑༑
 
 དེ་ནས་སློབ་དཔོན་ཉིད་ཀྱིས་མཛད་པའི་བསླབ་བཏུས་བལྟ་དགོས་ཏེ། རྒྱུ་མཚན་གང་གི་ཕྱིར་ན་བྱང་ཆུབ་སེམས་དཔའ་རྣམས་ཀྱི་རྟག་ཏུ་གང་ལ་སློབ་ཅིང་སྤྱད་པར་བྱ་བའི་བསླབ་པ་རྣམས་ནི་དེ་ཉིད་ལས་རྒྱ་ཆེར་རབ་ཏུ་སྟོན་པས་ན་བསླབ་པ་ཀུན་ལས་བཏུས་པ་ཞེས་གྲགས་པ་དེ་ཉིད་ལའང་ངེས་པར་ཏེ་གདོན་མི་ཟ་བར་བལྟ་དགོས་ལ། དེ་ཡང་ལན་རེ་ལན་གཉིས་ཙམ་བལྟས་པས་བསླབ་བྱ་རྣམསཇི་ལྟ་བ་བཞིན་བློ་ལ་ངེས་པར་མི་ནུས་པས་ཡང་དང་ཡང་དུ་བལྟ་ཞིང་བརྗོད་དོན་རྣམས་བློ་ལ་གོམས་ཤིང་བྱང་བར་བྱ་དགོས་སོ།།དེ་ལས་བསླབ་བྱའི་གནས་ཇི་ལྟ་བུ་ཞིག་སྟོན་ཅེ་ན། ཐོག་མར་དལ་འབྱོར་རྙེད་དཀའ་དོན་ཆེ་བསམ་ནས་ཚེའདིར་སྙིང་པོ་ལེན་འདོད་སྐྱེད་པ་དང༌། དེ་ནས་དད་པ་སྤྱི་དང་ཁྱད་པར་ཐེག་ཆེན་གྱི་ཡོན་ཏན་བསམ་པའི་དད་པ་བརྟན་པ་བསྐྱེད་དེ་སྨོན་སེམས་སྐྱེད་པ་དང༌། དེ་ནས་འཇུག་སྡོམ་བཟུང་ནས་བསླབ་བྱ་དངོས་འཆད་པ་ན། བསླབ་བྱའི་ཁོག་སྤྱིར་བསྟན་པ། སྲུང་འདོད་སྐྱེད་པ། སྲུང་ཚུལ་དངོས་ཏེ་གསུམ་དང༌། ཕྱི་མ་ལ་བསླབ་བྱ་སྤྱི་དང་བྱེ་བྲག་ལ་སློབ་ཚུལ་གཉིས་དང༌། སྤྱི་ལ་སློབ་ཚུལ་གྱི་སྐབས་སུ་དཀོན་མཆོག་སྤྲིན་གྱི་ཁུངས་དྲངས་ནས་རྒྱ་ཆེར་གསུངས་པ་ལ་སློབ་དགོས་པ་དང༌། །བདག་ལྟ་བུ་བློ་ཞན་པས་ཤེས་པར་དཀའ་ན་ཇི་ལྟར་བྱ་བར་རིག་སྙམ་ན། གང་གིས་ལྟུང་བར་མི་འགྱུར་བ། །གནད་ཀྱི་གནས་རྣམས་འདིར་རིག་བྱ། །གནད་ཀྱི་གནས་དེ་དག་ཀྱང་གང་ཞེ་ན། འདི་ལྟ་སྟེ། བདག་གི་ལུས་དང་ལོངས་སྤྱོད་དང༌། །དགེ་བ་དུས་གསུམ་སྐྱེས་པ་རྣམས། །སེམས་ཅན་ཀུན་ལ་གཏང་བ་དང༌། །དེ་བསྲུང་དག་པ་སྤེལ་བའོ། །འདི་ནི་བྱང་ཆུབ་སེམས་དཔའི་སྡོམ་པ་བསྡུས་པ་ཡིན་ཏེ། ཞེས་གསུངས་ནས། ལུས་ལོངས་སྤྱོད་དགེ་རྩ་གསུམ་པོ་རེ་རེ་ཡང་གཞན་ལ་གཏོང་བ་བསྲུང་བ་དག་པ་སྤེལ་བའི་ཐབས་བཞི་རེ་སྟེ་བཅུ་གཉིས་ཀྱི་སྒོ་ནས་གསལ་བར་སྟོན་པ་ཡིན་ནོ།།
 
 གཞུང་རྒྱས་པ་དེ་ལྟ་བུ་ལ་བལྟ་བ་དང་གོམས་འདྲིས་བྱ་བར་མི་ནུས་པ་ཡིན་ན་ཡང་ན་རེ་ཞིག་སྟེ་ཐོག་མར་མདོ་སྡེ་སྣ་ཚོགས་ལས་གསུངས་པའི་བསླབ་བྱ་རྣམས་མདོར་བསྡུས་ཏེ་སྟོན་པའི་སློབ་དཔོན་ཉིད་ཀྱིས་མཛད་པའི་མདོ་རྣམས་ཀུན་ལས་བཏུས་པ་བལྟ་ལ་ཕྱི་ནས་བསླབ་བཏུས་སོགས་གཞན་ཡང་བལྟ་བར་བྱའོ། །དེ་བཞིན་དུ་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བསླབ་པ་ཀུན་ལས་བཏུས་པ་དང་མདོ་ཀུན་ལས་བཏུས་པ་གཉིས་པོའང་འབད་པས་བལྟ་བར་བྱ་སྟེ་བསྟན་བཅོས་འདིར་མ་བཤད་པའི་བབསླབ་བྱ་མང་བོ་དེ་དག་ལས་གསལ་བར་བསྟན་པའི་ཕྱིར་རོ། །ཡང་ཀླུ་སྒྲུབ་ཀྱིས་མཛད་པའི་བསླབ་བཏུས་ད་ལྟའི་བསྟན་འགྱུར་ཁྲོད་དུ་མི་སྣང་བ་སོགས་ཀྱི་རྒྱུ་མཚན་ལས། འཕགས་པ་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་པ་གཉིས་པའང་འབད་པས་བལྟ་བར་བྱ་ཞེས་འགའ་ཞིག་འཆད་དོ། །ཀླུ་སྒྲུབ་ཀྱི་མདོ་བཏུས་ལས་ནི་དལ་འབྱོར་དང་བསྟན་པ་ལ་དད་པ་རྙེད་དཀའ་བ་དང༌། དེ་ལས་ཀྱང་བྱང་ཆུབ་ཏུ་སེམས་སྐྱེད་པ་རྙེད་དཀའ་ཞིང་དེ་བཞིན་དུ་སེམས་ཅན་ལ་སྙིང་རྗེ་ཆེ་བའང་རྙེད་དཀའ་བ་དང༌། །དེ་དག་ལས་ཀྱང་བྱང་སེམས་ལ་རྨ་འབྱིན་པའི་ལས་སྒྲིབ་དང་དེ་ལས་བརྟས་པའི་སེམས་དང༌། བདུད་ལས་དང་ཆོས་སྤོང་སོགས་ཀྱི་ལས་རྣམས་སྤོང་བ་ཤིན་ཏུ་རྙེད་དཀའ་བའི་ཚུལ་མང་དུ་གསུངས་ལ། ད་དུང་རྟོགས་དཀའ་བའི་ལམ་གྱི་རིམ་པ་རྣམས་རྒྱལ་སྲས་ཞི་བའི་ལྷས་བསླབ་བཏུས་སུ་གསལ་ཞིང་རྒྱས་པར་བསྟན་པ་ཡིན་པར་གསུངས་སོ། །
 
 བལྟས་ནས་དེ་དག་དང་མཐུན་པར་སློབ་དགོས་པ་ནི། བཤད་མ་ཐག་པའི་མདོ་དང་བསྟན་བཅོས་གང་དག་ལས་བྱང་ཆུབ་སེམས་དཔའ་རྣམས་ཀྱིས་འདི་ནི་ལུས་ངག་གིས་སྤྱད་པར་མི་བྱའོ་འདི་ནི་ཡིད་ཀྱིས་བསྒོམ་པར་མི་བྱའོ་ཞེས་པ་ལྟ་བུས་བྱ་བའི་ལས་གང་ནི་མ་བཀག་ཅིང་གནང་བར་གྱུར་པ་དེ་དག་ཉིད་ནི་སྤྱད་ཅིང་བསྒྲུབ་པར་བྱ་ལ་བཀག་ཅིང་མ་གནང་བ་རྣམས་ནི་ནུས་པ་ཅི་ཡོད་ཀྱིས་སྤང་བར་བྱ་བ་སྟེ། མདོར་ན་འཇུག་ལྡོག་བྱ་བའི་བསླབ་བྱ་དེ་ཐམས་ཅད་ལ་སློབ་པའི་དགོས་པ་ཡང་འཇིག་རྟེན་པའི་སྐྱེ་བོ་རྣམས་ཀྱི་སེམས་ནི་མ་དད་པ་སྤོང་ཞིང་དགའ་བ་དང་མགུ་བ་སྐྱེད་པའི་སྒོ་ནས་བསྲུང་བའི་ཕྱིར་ཡིན་པར་གསུངས་པས་ན་མ་དད་པ་སྤོང་ཚུལ་སྟོན་པའི་གཞུང་གོང་དུ་སྨོས་པ་དེ་དག་སོགས་ལ་བལྟ་རྟོག་བགྱིས་ཏེ་བསླབ་པར་བྱ་བའི་གནས་རྣམས་ཇི་ལྟ་བ་བཞིན་མཐོང་ཞིང་རྟོགས་པར་བྱས་ནས་དེ་དག་དང་མི་འགལ་ཞིང་སེམས་ཅན་རྣམས་རྗེས་སུ་གཟུང་བའི་ཐབས་ཁོ་ན་ལ་ཡང་དག་པར་སྤྱད་ཅིང་བསླབ་པར་བྱ་དགོས་སོ། །བསླབ་པ་མཐོང་ནས་ཡང་མི་སྤྱད། །ཅེས་པའང་འདུག་སྟེ། སེམས་བསྲུང་ཕྱིར་དུ་བསླབ་པར་བྱ་དགོས་པར་མཐོང་ནས་མ་དད་པའི་རྒྱུ་དག་མི་སྤྱད་ཅེས་པའོ། །དེ་ལྟར་དཀོན་མཆོག་སྤྲིན་ལས། དེས་སེམས་ཅན་རྗེས་སུ་བསྲུང་བ་དང་བདག་གིས་བྱང་ཆུབ་ཀྱི་ཚོགས་ཡོངས་སུ་རྫོགས་པར་བྱ་བའི་ཕྱིར་སྤྱོད་ལམ་ཕུནསུམ་ཚོགས་ཤིང་འཇམ་པར་སྨྲ་བ་དང་དལ་བུས་སྨྲ་བ་དང་འདུ་འཛི་མི་མང་བ་དང༌། རབ་ཏུ་དབེན་པ་ལ་མངོན་པར་ཕྱོགས་པ་དང་བཞིན་གྱི་མདངས་རབ་ཏུ་དྭངས་པ་ཡིན་ཞེས་སོགས་གསུངས་པ། རིན་ཕྲེང་དུའང༌། ཆོས་ནི་ལུགས་ཀྱི་དམ་པ་སྟེ། །ཆོས་ཀྱིས་འཇིག་རྟེན་མངོན་དགར་འགྱུར། །འཇིག་རྟེན་དགའ་བར་གྱུར་པས་ཀྱང༌། །འདི་དང་གཞན་དུ་བསླུས་མི་འགྱུར། །ཆོས་མིན་པས་ནི་ལུགས་འདོད་གང༌། །དེ་ཡིས་འཇིག་རྟེན་མི་དགར་འགྱུར། །འཇིག་རྟེན་མི་དགའ་ཉིད་ཀྱི་ཕྱིར། །འདི་དང་གཞན་དུ་དགར་མི་འགྱུར། །ཞེས་གསུངས། འདིས་ནི་གསུང་རབ་ལས་མ་བཀག་ཅིང་གནང་བའི་བྱ་བ་རྣམས་ལ་འཇུག་པ་དང་བཀག་ཅིང་མ་གནང་བ་རྣམས་ལ་ལྡོག་པའི་ཚུལ་བསྟན་ལ། དེ་ལྟ་བུའི་བླང་དོར་ཚུལ་བཞིན་དུ་བྱ་ཚུལ་གྱི་དྲན་པ་བསྟེན་དགོས་པའང་འདིས་བསྡུས་ཏེ་བསྟན་པ་ཡིན་པས་ན་སྔར་དྲན་པ་བསྟེན་ཚུལ་རྒྱས་པར་བཤད་པ་དེའི་དོན་བསྡུའང་འདི་ཡིན་ནོ།།
 
 ཤེས་བཞིན་གྱི་ངོ་བོ་ངོས་བཟུང་ནས་ལེའུའི་མཇུག་བསྡུ་བ་གཉིས་པ་ཤེས་བཞིན་གྱི་ངོ་བོ་ངོས་བཟུང་ནས་ལེའུའི་དོན་བསྡུ་བ་ནི། ལུས་དང་སེམས་ཀྱི་སོགས་ཏེ། རང་གི་ལུས་ངག་དང་སེམས་ཀྱི་གནས་སྐབས་ལ་ཉོན་མོངས་ཀྱི་དབང་དུ་གྱུར་མ་གྱུར་དང་བསླབ་པ་དང་འགལ་མི་འགལ་དང་དགེ་མི་དགེ་དང་འགྲོ་འདུག་སོགས་ཀྱི་སྤྱོད་ལམ་ཅི་ཞིག་ཏུ་གྱུར་པ་ཇི་ལྟ་བ་བཞིན་ཤེས་པའི་སོ་སོར་རྟོག་པའི་ཤེས་རབ་ཀྱིས་ཡང་དང་ཡང་དུ་བརྟག་པར་བྱས་ནས་བླང་དོར་ཚུལ་བཞིན་དུ་ཤེས་པར་བྱ་བ་འདི་ཉིད་ཁོ་ན་མདོར་བསྡུ་ན་ནི་ཤེས་བཞིན་མི་ཉམས་པར་བསྲུང་བའི་མཚན་ཉིད་ཡིན་ནོ་ཞེས་བསྟན་ཏོ། །མདོ་ལས། བྱང་ཆུབ་སེམས་དཔས་སེམས་ལ་མཁས་པར་བྱའོ། །ཇི་ལྟར་ཞེ་ན། སེམས་དགེ་བ་ལ་སྤྱོད་དམ་མི་དགེ་བ་ལ་སྤྱོད་ཅེས་བརྟགས་ལ། གལ་ཏེ་དགེ་བ་ལ་སྤྱོད་ན་དེ་ལ་སེམས་དགའ་བ་དང་རངས་པ་དང་མོས་པ་སྐྱེད་དོ། །།འོན་ཏེ་མི་དགེ་བ་སྤྱོད་ན་སྐྱོ་བ་མང་བ་དངརྟོག་པ་མང་བ་ཡིན་ཏེ་མི་དགེ་བའི་ཆོས་དེ་སྤོང་བ་ལ་བརྩོན་པ་ཡིན་ནོ། །ཞེས་སོ། །དེ་ལྟར་སེམས་གཙོ་བོར་གྱུར་པའི་སྒོ་གསུམ་གྱི་ལས་ལ་བརྟགས་ནས་འཇུག་ལྡོག་མ་ནོར་བ་འབྱེད་པ་ནི་མཁས་པ་བ་སྟེ། ཀླུ་སྒྲུབ་ཀྱིས། གང་ཞིག་ལུས་ངག་ཡིད་ཀྱི་ལས། །ཐམས་ཅད་ལེགས་པར་ཡོངས་རྟོགས་ཏེ། །བདག་དང་གཞན་ལ་ཕན་ཤེས་ནས། །རྟག་ཏུ་བྱེད་པ་དེ་མཁས་པ། །ཞེས་སོ། །འདི་ནི་གོང་དུ་ཤེས་བཞིན་སྲུང་ཚུལ་རྒྱས་པར་བཤད་ཟིན་པ་དེ་ཉིད་ཀྱི་དོན་བསྡུ་བའི་ཕྱིར་དུ་དེའི་ངོ་བོ་ངོས་བཟུང་སྟེ་སྲུང་ཚུལ་གྱི་མཚན་ཉིད་བསྡུས་ཏེ་བསྟན་པའོ།།
 
 ཚིག་ཙམ་མིན་པར་ཉམས་སུ་བླང་བར་གདམས་པ་ནི། དེ་ལྟར་བསླབ་བྱའི་གནས་ཐམས་ཅད་ལ་མཁས་པར་བྱས་ཏེ་དེ་ནས་ལུས་ཀྱིས་ཏེ་ཡིད་སྔོན་དུ་འགྲོ་བའི་ལུས་དང་ངག་གིས་དངོས་སུ་སྦྱོར་བའི་སྒོ་ནས་ཉམས་སུ་ལེན་པ་ཉིད་ཀྱིས་བསླབ་བྱ་འདི་དག་ལ་ནན་ཏན་སྙིང་པོར་བྱས་ཏེ་སྤྱད་པར་བྱས་ན་རང་གི་སེམས་རྒྱུད་ལ་ཕན་པར་འགྱུར་གྱི། དེ་ལས་གཞན་དུ་དོན་ཉམས་སུ་ལེན་རྒྱུ་ཅི་ཡང་མེད་པར་གཞུང་ཚིག་གི་རྣམ་གྲངས་མང་པོ་ཙམ་ཞིག་བརྗོད་ཅིང་བཀླགས་པར་བྱས་པས་ནི་རང་གཞན་ལ་ཕན་པའི་དགོས་པ་ཅི་ཞིག་འགྲུབ་སྟེ་ཅི་ཡང་མི་འགྲུབ་པ་ནི། དཔེར་ན་སྨན་པས་བསྒོ་བ་བཞིན་དུ་སྨན་མ་བསྟེན་པར་སྨན་དཔྱད་ཀྱི་བསྟན་བཅོས་བཀླགས་པ་དང་སྨན་མང་པོ་བསགས་པ་ཙམ་གྱིས་ནི་ནད་པ་དག་ལ་ཕན་པར་འགྱུར་རམ་སྟེ་ཅུང་ཟད་ཀྱང་ཕན་པར་མི་འགྱུར་བ་དང་སྐོམ་པས་ཉེན་པས་ན་ཆུ་མ་འཐུངས་པར་དེ་མཐོང་ཞིང་ཐོས་པ་ཙམ་གྱིས་སྐོམ་པ་མི་སེལ་བ་སོགས་དང་འདྲ་བར་གསུངས་ཏེ། ཕལ་པོ་ཆེར།ཡང་དག་སངས་རྒྱས་བསྟན་པ་འདི། །ཐོས་པ་ཙམ་གྱིས་མི་འགྲུབ་བོ། །དཔེར་ན་ལ་ལ་ཆུ་ཀླུང་ཟླ་གིས། །སྟོབས་མེད་ནན་གྱིས་ཁྱེར་བ་དག ། སྐོམ་པས་ཤི་བར་གྱུར་པ་བཞིན། །མ་བསྒོམས་ཚོས་ཀྱང་དེ་བཞིན་ནོ། །ཇི་ལྟར་འགྲོ་བ་མང་པོ་ལ། །ཟས་དང་སྐོམ་དག་སྦྱིན་བྱས་ཀྱང་། །བདག་ཉིད་བཀྲེས་པས་ཤི་བ་ལྟར། །དེ་བཞིན་ཆོས་ལ་མ་བསྒོམས་པའོ། །ཇི་ལྟར་སྨན་པ་ལ་ལ་ཞིག །སྨན་རྣམས་ཐམས་ཅད་བདོག་བཞིན་དུ། །ལྟོ་བའི་ནད་ཀྱིས་ཤི་བ་བཞིན། །ཆོས་ལ་མ་བསྒོམས་དེ་བཞིན་ནོ། །ཞེས་སོགས་དཔེའི་སྒོ་ནས་མང་དུ་བསྟན་ལ། འོད་སྲུངས་ཀྱི་ལེའུར་ཡང་། དཔེར་ན་མི་ཞིག་རྒྱ་མཚོའི་ཆུས་ཁྱེར་ལ། །དེ་ནི་སྐོམ་པས་འཆི་བའི་དུས་བྱེད་འགྱུར། །དེ་བཞིན་ཆོས་མང་སྲེད་པས་བག་མེད་པ། །ཆོས་ཀྱི་རྒྱ་མཚོར་གནས་ཀྱང་ངན་འགྲོར་འགྲོ། །དཔེར་ན་སྨན་པས་སྨན་སྒྲོར་བཅུག་པའི་སྨན། །འཇིག་རྟེན་ཀུན་ཏུ་ཡོངས་སུ་རྒྱུ་བྱེད་ཀྱང་། །ནད་ཀྱིས་བཏབ་པ་བཟློག་པར་མི་ནུས་ན། །དེ་ཡི་སྨན་དེ་དོན་མེད་གྱུར་པ་ཡིན། །དེ་བཞིན་དགེ་སློང་ཚུལ་ཁྲིམས་ཡོན་ཏན་ལྡན། །ཐོས་དང་ལྡན་ཡང་ཚུལ་བཞིན་མ་ཡིན་པའི། །ཉོན་མོངས་འབྱུང་བའི་ནད་ནི་མི་སེལ་ན༑། དེ་ཡིས་ཐོས་ལ་བརྩོན་པ་དོན་མེད་ཡིན། །ཞེས་སོགས་གསུངས་ལ། མདོ་གཞན་ལས་ཀྱང་།ཆོས་འདི་བསྒོམ་པར་མ་གྱུར་ན། །ཆོས་ཉིད་མཐོང་བར་མི་འགྱུར་ཏེ། །ཆུ་ནི་མཐོང་དང་ཐོས་པ་ཡིས། །མ་འཐུངས་སྐོམ་པ་ཇི་ལྟར་སེལ། །ཞེས་དང༌། ཀླུ་སྒྲུབ་ཀྱིས་ཀྱང་། གཞུང་ལུགས་དག་ལ་སྦྱངས་བྱས་ཀྱང་། །ཉམས་སུ་ལེན་པར་མི་བྱེད་ན། །ལག་ན་སྒྲོན་མེ་ཡོད་ཀྱང་ནི། །ལོང་བས་ལམ་ནི་མཐོང་མི་འགྱུར། །ཞེས་ཆོས་ལ་ཐོས་པ་བྱས་ཚུལ་ཁྲིམས་བླངས་གཞན་ལའང་ཆོས་བཤད་རང་ཆོས་པ་ཡིན་ནོ་སྙམ་པའང་ཆོས་ཀྱི་སྨན་གྱིས་ཉོན་མོངས་པའི་ནད་གསོ་མི་ནུས་ཤིང་ཆོས་ཀྱི་རྒྱ་མཚོར་གནས་བཞིན་དུ་སྐོམ་གྲིར་ཤི་ནས་ངན་འགྲོར་འགྲོ་དགོས་པའང་ཡོད་ཅེས་པ་སོགས་ལུང་དེ་དག་གིས་བསྟན་ཏོ། །དེས་ན་ཆོས་བྱེད་པ་ལ་ཤེས་དགོས་ཤིང་དེ་ལ་ཐོས་དགོས་པ་དང་ཐོས་ནས་ཤེས་པར་བྱས་པའི་དགོས་པའང་ཉམས་ལེན་པ་ཡིན་པས་ན་དང་བོ་ནས་རང་རྒྱུད་གཏན་ལ་དབབ་པའི་ཆེད་དུ་ཐོས་སོགས་ལ་ཞུགས་ནས་དོན་དེ་དག་ལ་རང་གི་བློ་ནུས་དང་བསྟུན་པའི་ལག་ལེན་རེ་ཤིན་ཏུ་གལ་ཆེ་བར་སྣང་གི་དེ་ལས་གཞན་དུ་ཆོས་ཉན་བཤད་སོགས་གང་གི་སྐབས་སུ་ཡང་རང་གི་རྒྱུད་ལོགས་སུ་བཞག་ཆོས་ལོགས་སུ་བཞག་པ་དེས་ཉན་འཆད་བསམ་སྒོམ་སོགས་ཅི་ཙམ་བྱས་ཀྱང་གནད་དུ་མི་འགྲོ་བས་རང་རྒྱུད་གདུལ་དཀའ་བར་གསུངས་སོ།།གཞན་ཡང་བསླབ་བཏུས་ཀྱི་གནོད་འགྱུར་སྤོང་བའི་སྐབས་སུ་ལྷག་བསམ་བསྐུལ་བའི་མདོ་དྲངས་པ་ལས་གནོད་འགྱུར་འགག་པའི་ཐབས་ཆོས་བཞི་ཚིག་གཉིས་བསྟེན་པ་དང་དྲུག་ཚན་གཅིག་སྤོང་དགོས་པར་གསུངས་པ་ལས། བཞི་ཚན་དང་པོ་ནི། བདག་གི་འཁྲུལ་པ་ལ་སོ་སོར་རྟོག་པ། བྱང་སེམས་ཀྱི་ཐེག་པ་བ་གཞན་གྱི་ཉེས་པ་མི་གླེང་བ། མཛའ་བཤེས་སོགས་ཀྱི་ཁྱིམ་ལ་མི་ལྟ་བ། ཡིད་དུ་མི་འོང་བའི་ཚིག་སྤོང་བ་སྟེ་བཞི་དང༌། བཞི་ཚན་གཉིས་པ་ནི། ཐོས་པ་ཉུང་ངུའི་སེམས་ཅན་སྤོང་བ།འཁོར་མི་བསྡུ་བ། བས་མཐའི་གནས་བསྟེན་པ། བདག་དུལ་བ་དང་ཞི་གནས་ལ་བརྩོན་པ་སྟེ་བཞི་ཡིན་ལ། ཐོས་པ་ཉུང་བའི་གང་ཟག་ཅེས་པ་ནི་ཆོས་ཐོས་ཤིང་ཤེས་པ་བཞིན་དུ་འདོར་ལེན་ཚུར་བཞིན་དུ་མི་བྱེད་པ་ཡིན་ནོ། །ཆོས་དྲུག་སྤོང་བ་ནི། རྙེད་བཀུར་ལ་དགའ་བ། འདུ་འཛི་ལ་དགའ་བ།སྨྲ་བ་ལ་དགའ་བ། གཉིད་ལ་དགའ་བ། ལས་ལ་དགའ་བ། སྤྲོས་པ་ལ་དགའ་བ་སྟེ་དྲུག་ཡིན་ལ།དེའི་ནང་གི་སྨྲ་བ་ལ་དགའ་བ་ཞེས་པ་ནི། ཆོས་མང་དུ་ཐོས་ཀྱང་དོན་ཉམས་སུ་མི་ལེན་པར་ཆོས་སྨྲ་བ་ཙམ་ལྷུར་ལེན་པ་དེ་ཡིན་ལ།པ་དེའི་ཉེས་པ་ནི་མདོ་དེ་ལས། ཐོས་པས་རྒྱགས་ནས་གུས་པར་མི་འགྱུར་ཏེ། །རྣམ་པར་འབྱེད་པའི་སྨྲ་བ་རྣམས་ལ་ཆགས། །བརྗེད་པར་འགྱུར་ཞིང་ཤེས་བཞིན་མེད་པར་འགྱུར། །ཞེས་སོགས་དང༌། བདག་ནི་བསྒྲུབ་ཉམས་ད་ནི་ཅི་བྱ་ཞེས། །འཆི་བའི་དུས་ཚེ་བྱིས་པ་མྱ་ངན་བྱེད། །གཏིང་རྙེད་མ་གྱུར་ཤིན་ཏུ་སྡུག་བསྔལ་འགྱུར། །སྨྲ་ལ་དགའ་བའི་ཉེས་པ་འདི་དག་གོ།ཞེས་སོགས་དང༌།ཡུན་རིང་དུས་ནས་སྨྲ་ལ་དགའ་བས་ན། །དེ་ནི་བདག་ཉིད་དགའ་བ་མི་འཐོབ་བོ། །ཚིག་གང་དགའ་བ་མཐའ་ཡས་ཐོབ་འགྱུར་བ། །ཚིག་གཅིག་ཙམ་ཞིག་བསམས་ཀྱང་མཆོག་ཡིན་ནོ། །བུ་རམ་ཤིང་ཤུན་སྙིང་པོ་ཅི་ཡང་མེད། །དགའ་བར་བྱ་བའི་རོ་ནི་ནང་ན་འདུག ། ཤུན་པ་ཟོས་པའི་མིས་ནི་བུ་རམ་རོ། །ཞིམ་པོ་རྙེད་པར་ནུས་པ་མ་ཡིན་ནོ། །ཇི་ལྟར་ཤུན་པ་དེ་བཞིན་སྨྲ་བ་སྟེ། །རོ་ལྟ་བུ་ནི་འདི་ལ་དོན་སེམས་ཡིན། །དེ་ལྟ་བས་ན་སྨྲ་ལ་དགའ་སྤོངས་ཏེ། །རྟག་ཏུ་བག་ཡོད་བྱོས་ལ་དོན་སེམས་ཤིག །ཅེས་མང་དུ་གསུངས་ལ། རྙེད་བཀུར་ལ་ཆགས་པ་སོགས་གཞན་ལའང་ཉེས་དམིགས་མང་དུ་གསུངས་ཏེ་ཅི་རིགས་ཉུང་ངུ་རེ་འོག་ཏུ་འཆད་དོ། །སྐབས་འདིར་དར་ཊཱིཀ་ལས། ཚུལ་ཁྲིམས་གསུམ་ཡོད་ཀྱང་སྡོམ་པའི་ཚུལ་ཁྲིམས་སོ་ཐར་གྱི་བཅས་པ་དངོས་སམ་དེ་དང་ཐུན་མོང་ལ་སློབ་པ་ཐོག་མར་གལ་ཆེ་སྟེ། དེ་བསྲུངས་ན་གཞན་དག་ཀྱང་བསྲུངས་པར་འགྱུར་ལ་དེ་མ་བསྲུངས་ན་གཞན་དག་ཀྱང་མ་བསྲུངས་པར་འགྱུར་བའི་སྡོམ་པའི་ཚུལ་ཁྲིམས་ཉམས་ན་སྡོམ་པ་མཐའ་དག་ཉམས་པར་བསྡུ་བ་ལས་གསུངས་སོ། །སོ་ཐར་གྱི་སྡོམ་པ་ཉན་ཐོས་ཀྱི་ཡིན་སྙམ་དུ་བཟུང་ནས་བྱང་ཆུབ་སེམས་དཔའི་བསླབ་བྱ་གཞན་ནས་འཚོལ་བ་སྐད་བྱེད་པ་ནི་དོན་ལ་མ་གོ་བའི་ནོར་བ་ཆེན་པོ་ཡིན་པས་དགེ་བ་ཆོས་སྡུད་དང་སེམས་ཅན་དོན་བྱེད་གཉིས་ཀྱི་གཞིར་རང་བཞིན་གྱི་ཁ་ན་མ་ཐོ་བ་སྤོང་བ་སོགས་སྡོམ་པའི་ཚུལ་ཁྲིམས་ལ་སློབ་ཅིང་། ཚུལ་ཁྲིམས་རྣམས་ཀྱི་མི་མཐུན་ཕྱོགས་ལ་སྡོམ་སེམས་ཡང་དང་ཡང་དུ་བསྟེན་ཅིང་དེ་ཡང་ཕར་ཕྱིན་དྲུག་ལྡན་དུ་ཉམས་སུ་བླང་བར་བྱའོ་ཞེས་གསུངས་པ་ཡང་ཤེས་པར་བྱའོ།།སྡོམ་པའི་ཚུལ་ཁྲིམས་ཡོན་ཏན་ཀུན་གྱི་གཞི་རྟེན་ཡིན་པར་ནི། ཆོས་ཡང་དག་པར་སྡུད་པ་ལས།གང་འཇིག་རྟེན་པ་དང་འཇིག་རྟེན་ལས་འདས་པའི་ཕུན་སུམ་ཚོགས་པ་གང་ཅི་ཡང་རུང་བ་དེ་ཐམས་ཅད་ནི་ཚུལ་ཁྲིམས་ལས་བྱུང་བར་བལྟའོ། །དེ་ཅིའི་ཕྱིར་ཞེ་ན་ཚུལ་ཁྲིམས་ནི་ཕུན་སུམ་ཚོགས་པ་དེ་དག་ཐམས་ཅད་ཀྱི་གནས་སོ། །འདི་ལྟ་སྟེ་དཔེར་ན་ས་ནི་སྨན་དང་རྩྭ་དང་ནགས་ཚལ་ཐམས་ཅད་ཀྱི་གནས་ཡིན་ནོ། །དེ་བཞིན་དུ་ཚུལ་ཁྲིམས་ནི་ཕུན་སུམ་ཚོགས་པ་དེ་དག་ཐམས་ཅད་ཀྱི་གནས་ཡིན་ནོ། །ཞེས་སོགས་དང༌། དཔུང་བཟང་ལས་ཀྱང་། ཇི་ལྟར་ལོ་ཏོག་ཐམས་ཅད་ས་ལ་ནི། །བརྟེན་ནས་སྐྱོན་མེད་པར་ནི་སྐྱེ་བ་ལྟར། །དེ་བཞིན་ཚུལ་ཁྲིམས་ལ་བརྟེན་ཆོས་དཀར་མཆོག །སྙིང་རྗེའི་ཆུས་བརླན་པར་ནི་རྣམ་པར་སྐྱེ། །ཞེས་གསུངས། དོན་དེ་དག་གི་ཕྱིར་བཤེས་སྤྲིང་ལས་ཀྱང་།ཁྲིམས་ནི་རྒྱུ་དང་མི་རྒྱུའི་ས་བཞིན་དུ། །ཡོན་ཏན་ཀུན་གྱི་གཞི་རྟེན་ལགས་པར་གསུངས། །ཞེས་དང༌། དབུ་མ་ལ་འཇུག་པར། ཡོན་ཏན་ཚུལ་ཁྲིམས་ཞིང་དུ་རྣམ་འཕེལ་ན། །འབྲས་བུ་ཉེར་སྦྱར་ཆད་ང་མེད་པར་འགྱུར། །ཞེས་སོ།།ཚུལ་ཁྲིམས་གསུམ་གྱི་ནང་ནས་ཀྱང་སྡོམ་པའི་ཚུལ་ཁྲིམས་ནི་ཚུལ་ཁྲིམས་གཞན་གཉིས་ཀྱི་རྩ་བ་ཡིན་ལ་སྡོམ་པའི་ཚུལ་ཁྲིམས་ཀྱི་རྩ་བའང་སོ་སོ་ཐར་པའི་ཚུལ་ཁྲིམས་ཉིད་ཡིན་ཏེ། ཇི་ལྟར་ས་ནི་སྐྱེ་དགུ་ཀུན་གྱི་གཞི། །དེ་ལས་འབྲུ་རྣམས་སྐྱེ་བར་འགྱུར་བ་ལྟར། །དེ་བཞིན་འདུལ་བའང་སྡོམ་བརྩོན་རྣམས་ཀྱི་གཞི། །དེ་བཞིན་དེ་ལས་བསོད་ནམས་རྣམས་ཀྱང་སྐྱེ། །ཚུལ་ཁྲིམས་ཡོན་ཏན་ཀུན་གྱི་གནས་སུ་དགོངས། །དེ་ཡི་གནས་ནི་འདུལ་བ་ཡིན་པར་གསུངས། །འདི་ལ་གནས་པར་འགྱུར་ན་མཐར་ཕྱིན་འགྱུར། །ཞེས་སོགས་འདུལ་བསྟོད་ལས་གསུངས་སོ།། །།
 
 གཉིས་པ་ལེའུའི་མཚན་ནི། བྱང་ཆུབ་སོགས་ཏེ། འདི་ལ་སེམས་དང་དྲན་པ་སྲུང་བ་སོགས་ཡོད་ཀྱང་ཤེས་བཞིན་སྲུང་ཚུལ་རྒྱས་པར་སྟོན་པས་ན་ཤེས་བཞིན་བསྲུང་བར་བྱ་བའི་ལེའུ་ཞེས་བསྟན་ཏེ་ལྔ་པའོ།།
 
 ༡༡གསུམ་པ། ལེའུ་དྲུག་པ་བཟོད་པའི་ལེའུའི་གཞུང་དོན།གསུམ་པ་ལེའུ་དྲུག་པ་བཟོད་པའི་ལེའུ་ལ་གཉིས། ལེའུའི་གཞུང༌། ལེའུའི་མཚན་ནོ།དང་པོ་ལ་གསུམ། ཁོང་ཁྲོ་སྤང་བ། བཟོད་པ་སྒོམ་ཚུལ། སེམས་ཅན་མགུ་བར་བྱ་བའོ།།།། ། གཅིག ཁོང་ཁྲོ་སྤང་བ།དང་པོ་ནི། བསྐལ་པ་སྟོང་དུ་སོགས་ཏེ། དེ་ཡང་ཁོང་ཁྲོའི་ཉེས་དམིགས་ལ། མ་མཐོང་བའི་ཉེས་དམིགས་ནི། འདི་ལྟར་འཇིག་རྟེན་གྱི་ཁམས་ཆགས་གནས་འཇིག་སྟོང་བཞི་པོ་རེ་རེ་ལ་བར་གྱི་བསྐལ་པ་ཉི་ཤུ་རེའི་ཡུན་ཚད་དུ་བྱས་པའི་བར་བསྐལ་བརྒྱད་ཅུ་ལ་བསྐལ་པ་ཆེན་པོ་ཞེས་བྱ་ལ། དེ་ལྟ་བུའི་བསྐལ་པ་ཆེན་པོ་སྟོང་ཕྲག་གི་བར་དུ་བྱས་ཤིང་བསགས་པ་ཡི་སྦྱིན་པ་གསུམ་བྱས་པ་ལས་བྱུང་བའི་དགེ་རྩ་དང་། བདེ་གཤེགས་ཏེ་སངས་རྒྱས་དཀོན་མཆོག་གིས་མཚོན་པའི་དཀོན་མཆོག་གསུམ་ལ་མཆོད་པ་དང༌། སོགས་ཞེས་པས་བསྟན་པ་སྐྱབས་འགྲོ་སྔོན་དུ་འགྲོ་བའི་ཕྱག་འཚལ་བ་སོགས་ཡན་ལག་བདུན་པ་དང་ཞེས་འཆད་པའམ། ཡང་ན་བདེ་གཤེགས་མཆོད་ཅེས་པ་སངས་རྒྱས་དཀོན་མཆོག་མཆོད་པ་དང་སོགས་ཞེས་པས་ཆོས་དཀོན་མཆོག་དང་དགེ་འདུན་དཀོན་མཆོག་མཆོད་པའང་བསྟན་པར་གསུངས་པ་ལྟར་དང་། ལེགས་པར་སྤྱད་པ་བསླབ་སྡོམ་བླངས་ནས་ལེགས་པར་སྲུང་བ་ཚུལ་ཁྲིམས་ལས་བྱུང་བའི་དགེ་བ་སོགས་བསོད་ནམས་ཀྱི་ཚོགས་སུ་གཏོགས་པའི་དགེ་རྩ་གང་ཡིན་པ་དེ་དག་ཀུན་ཀྱང་ཡུལ་ཁྱད་པར་ཅན་བྱང་ཆུབ་སེམས་དཔའ་ལ་དམིགས་ནས་དྲག་ཏུ་ཁྲོས་ཤིང་འཁྲུགས་ལ་འགྱོད་སེམས་ལ་སོགས་པའི་གཉེན་པོས་ཀྱང་མ་ཟིན་པའི་ཁོང་ཁྲོ་སྟོབས་ལྡན་གཅིག་གིས་རྩ་བ་ནས་འཇོམས་པར་བྱེད་དེ་དཔེར་ན་མེ་སྟག་ཆུང་ངུ་ཞིག་གིས་རྩྭའི་ཕུང་པོ་ཆེན་པོ་སྲེག་པར་བྱེད་པ་བཞིན་ནོ།།བྱང་སེམས་ཀྱི་སྡེ་སྣོད་དུ་ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱ་སྟོང་དུ་བསྒྲུབས་པའི་དགེ་བའི་རྩ་བ་འཇོམས་པ་སྟེ། ཞེས་གསུངས། སྤྱོད་འཇུག་གི་གཞུང་འདི་བཞིན་དུ་སློབ་དཔོན་དཔའ་བོའི་གསུང་ལས་ཀྱང་བསྐལ་པ་སྟོང་གི་དགེ་རྩ་འཇོམས་པར་གསུངས་ལ། གཞུང་དེ་དག་དང་འཇམ་དཔལ་རྣམ་པར་རོལ་བའི་མདོར་ཁོང་ཁྲོའི་ཡུལ་རྟེན་གཉིས་ཀ་བྱང་སེམས་ཡིན་མིན་གསལ་བར་མ་གསུངས་ལ། སྤྱིར་དགེ་རྩ་འཇོམས་པའི་ཁོང་ཁྲོའི་ཡུལ་དང་རྟེན་བྱང་སེམས་ཆུ་མ་ངེས་ཀྱང་བསྐལ་བ་ཟླབརྒྱ་སྟོང་དུ་བསགས་པའི་དགེ་རྩ་འཇོམས་པའི་ཁོང་ཁྲོའི་ཡུལ་ལ་ནི་བྱང་སེམས་དགོངས་ལ། དེ་ཡང་བྱང་སེམས་མ་ཡིན་པས་བྱང་སེམས་ལ་ཁྲོས་ན་བསྐལ་པ་སྟོང་དུ་བསགས་པའི་དགེ་རྩ་འཇོམས་པར་གསུངས་ཏེ་དེ་ནི་སྐབས་འདིར་བསྟན་པ་ལྟར་རོ།།བྱང་སེམས་ཀྱིས་བྱང་སེམས་ལ་ཁྲོས་པ་ལ་ཡང་། བྱང་སེམས་སྟོབས་ཆེ་བས་ཆུང་བ་ལ་ཁྲོས་ན་ཁྲོ་སེམས་དྲག་པོ་གཅིག་གིས་བསྐལ་པ་བརྒྱར་བསགས་པའི་དགེ་རྩ་འཇོམས་པར་བྱེད་དེ། འཇམ་དཔལ་རྣམ་པར་རོལ་པའི་མདོ་ལས། འཇམ་དཔལ་ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་ཉེ་བར་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ་ཞེས་གསུངས་ལ། དེའི་ཕྱིར་དབུ་མ་ལ་འཇུག་པར་ཡང༌། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། །སྦྱིན་དང་ཁྲིམས་བྱུང་དགེ་བ་བསྐལ་བ་བརྒྱར། །བསགས་པ་སྐད་ཅིག་གིས་འཇོམས་དེ་ཡི་ཕྱིར། །མི་བཟོད་ལས་གཞན་སྡིག་པ་ཡོད་མ་ཡིན། །ཞེས་སོ། །བྱང་སེམས་སྟོབས་ཆུང་བས་སྟོབས་ཆེ་བ་ལ་ཁྲོས་པ་ལ། ལུང་བསྟན་མ་ཐོབ་པའི་བྱང་སེམས་ཀྱིས་ལུང་བསྟན་ཐོབ་པ་ལ་ཁོང་ཁྲོ་བའི་སེམས་གཅིག་བསྐྱེད་ན་བསྐལ་པ་གཅིག་གི་བར་དུ་བསགས་པའི་དགེ་བ་འཇོམས་པ་དང་བསྐལ་པ་གཅིག་གི་བར་དུ་དམྱལ་བར་གནས་པ་དང་བསྐལ་པ་གཅིག་ལ་གཞི་ནས་ལམ་ལ་སློབ་དགོས་ཏེ། སྡུད་པ་ལས། ལུང་བསྟན་མ་ཐོབ་བྱུང་ཆུབ་སེམས་དཔའ་གང་ཞིག་གིས། །ལུང་བསྟན་ཐོབ་ལ་སེམས་ཁྲོས་རྩོད་པ་རྩོམ་བྱེད་ན། །ཐ་བ་སྐྱོན་ལྡན་སེམས་ཀྱི་སྐད་ཅིག་ཇི་སྙེད་པ། །དེ་སྙེད་ཐསྐལ་བར་གཞི་ནས་གོ་ཆ་བགོ་དགོས་སོ། །ཞེས་གསུངས། མི་དགེ་བ་གཞན་བྱས་པས་བྱང་སེམས་དམྱལ་བར་སྐྱེ་མི་ཐུབ་སྐྱེས་ཀྱང་མྱུར་དུ་ཐར་བ་ཡིན་ན་འདིས་སེམས་ཀྱི་གྲངས་ལྟར་བསྐལ་བའི་བར་དུ་དམྱལ་བར་གནས་པདང་དེ་སྙེད་ཀྱི་ལམ་ལ་གཞི་ནས་སློབ་དགོས་པར་གསུངས་པས་དགེ་རྩ་བཅོམ་པ་ཆེན་པོ་ཡིན་པར་གསུངས་སོ།།གཞི་ནས་གོ་ཆ་བགོ་དགོས་པའི་དོན་ནི། དཔེར་ན་བྱང་སེམས་ཀྱི་ཚོགས་ལམ་ཆེན་པོ་ཐོབ་ནས་མྱུར་དུ་སྦྱོར་ལམ་དུ་འཕོ་ཐུབ་པ་ཞིག་གིས་ལུང་བསྟན་ཐོབ་པའི་བྱང་སེམས་ལ་ཁྲོས་ན་ཁྲོ་སེམས་ཀྱི་གྲངས་དེ་སྙེད་ཀྱི་བསྐུལ་བར་སྦྱོར་ལམ་དུ་འཕོ་མི་ཐུབ་པར་ལམ་ལ་གཞི་ནས་སློབ་དགོས་པ་ལྟ་བུ་ཡིན་པར་བཤད་དོ༑།ལུང་བསྟན་མ་ཐོབ་པས་མ་ཐོབ་པ་ལ་ཁྲོས་ན་དམྱལ་བར་གནས་ཚུལ་སྔ་མ་དང་འདྲ་ཞིང་ལམ་ལ་གཞི་ནས་སློབ་མི་དགོས་པར་གསུངས་ཏེ་ལུང་བསྟན་མ་ཐོབ་པའི་བྱང་སེམས་ཆུང་ངུ་ཞིག་གིས་དེ་མ་ཐོབ་པའི་བྱང་སེམས་ཆེན་པོ་ལ་ཁྲོས་པའི་དབང་དུ་བྱས་པའོ།།བྱང་སེམས་ནངཕན་ཚུན་སྟོབས་མཉམ་པ་ལ་ཁྲོས་ན་བསྐལ་པ་དུ་མའི་བར་དུ་བསགས་པའི་དགེ་རྩ་་་འིཇོམས་པ་དང་ངན་སེམས་ཀྱི་གྲངས་བཞིན་དམྱལ་བར་གནས་དགོས་ཏེ། གཞུང་འདིར། གང་ཞིག་དེ་འདྲའི་རྒྱལ་སྲས་སྦྱིན་བདག་ལ། །ཞེས་སོགས་གསུངས་པ་ལྟར་ཡིན་ལ་འདིའང་གཞི་ནས་གོ་ཆ་བགོ་མི་དགོས་པའོ༑།འོ་ན་སྔ་མ་དང་འདི་གཉིས་ལ་ཉེས་པ་ཆེ་ཆུང་མེད་པར་འགྱུར་རོ་སྙམ་ན། སྐྱོན་མེད་དེ། བསྐལ་བ་དུ་མའི་དགེ་རྩ་འཇོམས་ཚུལ་ལ་ནང་གསེས་ཀྱི་ཁྱད་པར་ཡོད་ཅིང་གང་དུ་སྐྱེ་བའི་དམྱལ་བ་མི་གཅིག་པའམ་གཅིག་ཀྱང་ལུས་ཆེ་ཆུང་དང་གཞོན་ཤ་ཅན་ཡིན་མིན་དང་སྡུག་བསྔལ་ཆེ་ཆུང་གི་ཁྱད་པར་སོགས་མི་མཚུངས་པ་ཡོད་པས་སོ། །དེ་ལྟར་བྱང་སེམས་སྟོབས་ཆེ་བས་ཆུང་བ་ལ་ཁྲོས་པ་དང་ཆུང་བས་ཆེ་བ་ལ་ཁྲོས་པ་དང་ཡུལ་རྟེན་གཉིས་སྟོབས་མཉམ་པ་ལ་ཁྲོས་པ་གསུམ་ནི་ཡུལ་རྟེན་གཉིས་ཀ་བྱང་སེམས་སུ་ངེས་ལ། དེའི་ཕྱིར་འཇུག་པ་རང་འགྲེལ་དུ་ཡུལ་རྟེན་གཉིས་ཀ་བྱང་སེམས་ཀྱི་དབང་དུ་བྱས་པར་གསུངས་ཏེ། དེ་ནི་མདོ་ཀུན་བཏུས་སུ་བྱམས་པ་སེང་གེའི་སྒྲའི་མདོ་དྲངས་ནས་ཡུལ་རྟེན་གཉིས་ཀ་བྱང་སེམས་སུ་གསུངས་པ་དེ་ལ་བརྟེན་པའོ། །དེ་ལྟར་ན་ཁྲོ་བའི་རྟེན་ནི་བྱང་སེམས་སོ་སྐྱེར་ངེས་ཏེ་འཕགས་པའི་རྟེན་ལ་དགེ་རྩ་འཇོམས་བྱེད་ཀྱི་ཁོང་ཁྲོ་དང་ལོག་ལྟ་སོགས་གསར་དུ་སྐྱེ་མི་སྲིད་པས་སོ།་།ཡུལ་གྱི་བྱང་སེམས་ལ་ནི་ས་ཐོ་བ་མ་ཐོབ་གཉིས་ཀ་ཡོད་དེ་བྱང་སེམས་སོ་སྐྱེར་མ་ཟད་བྱང་འཕགས་ལ་དམིགས་ནས་ཀྱང་དེ་ལྟ་བུའི་ཁོང་ཁྲོ་གསར་དུ་སྐྱེ་བ་ཡོད་པས་སོ། །བྱང་སེམས་མིན་པས་བྱང་སེམས་མིན་པ་ལ་ཁྲོས་ན་དགེ་བ་འཇོམས་ཚུལ་ནི། ཐམས་ཅད་ཡོད་སྨྲའི་གཞུང་གི་ལུང་བསླབ་བཏུས་སུ་དྲངས་པ་ལས། དགེ་སློང་གིས་དེ་བཞིན་གཤེགས་པའི་དབུ་སྐྲ་དང་སེན་མོའི་མཆོད་རྟེན་ལ་སེམས་དད་པས་ཕྱག་བྱས་པའི་དགེ་རྩ་ལ་བརྟེན་ནས་ལུས་ཀྱིས་ཇི་ཙམ་ནོན་པའི་འོག་གསེར་གྱི་འཁོར་ལོ་ལ་ཐུག་པའི་བར་གྱི་རྡུལ་གྱི་གྲངས་ཇི་སྙེད་ཡོད་པ་སྟོང་འགྱུར་གྱིས་འཁོར་ལོས་སྒྱུར་བ་འཐོབ་པར་འགྱུར་བའི་དགེ་རྩ་དེའང་གྲོགས་ཚངས་པ་མཚུངས་པར་སྤྱོད་པ་ལ་རྨ་བྱུང་བ་དང་རྨས་པར་བྱས་པས་བསྲབས་པ་དང་བྱང་བ་དང་གཏུགས་པར་བྱས་ནས་འཇོམས་པར་གསུངས་པ་ལྟ་བུ་ཡིན་ལ། དེ་ལ་བསྲུབས་པ་ནི་འབྲས་བུ་རྒྱུ་ཆེན་པོ་འབྱིན་པ་ཆུང་ངུར་བཏང་བ་དང་རྒྱུན་རིང་དུ་སྐྱེད་པ་ཐུང་ངུར་བཏང་བ་ལྟ་བུ་སྟེ་འབྲས་བུ་ཐམས་ཅད་མ་བཅོམ་པས་ཟད་པ་ཆུང་ངུ་དང༌། བྱང་བ་ནི་དེ་ཉིད་འབྲིང་དུ་བྱས་པ་ཟད་པ་འབྲིང་དང༌། གཏུགས་པ་ནི་དེ་གཏན་མེད་དུ་བྱས་པ་ཟད་པ་ཆེན་པོའོ། །དེ་ལྟར་གྲོགས་ཚངས་པ་མཚུངས་པར་སྤྱོད་པ་ལ་ཁྲོས་ན་ཚུལ་ཁྲིམས་དང་ཐོས་པ་སོགས་དྲུག་གིས་ཁོང་ཁྲོས་དགེ་རྩ་འཇོམས་པ་དང་དེའི་རྣམ་སྨིན་འགོག་མི་ནུས་ཏེ།མདོ་བཏུས་སུ་ཏིང་རྒྱལ་དྲངས་པ་ལས། ཕན་ཚུན་གནོད་པའི་སེམས་སུ་གང་བྱེད་པ། །དེ་ལ་ཚུལ་ཁྲིམས་ཐོས་པས་སྐྱོབ་མི་བྱེད། །བསམ་གཏན་དང་ནི་དགོན་གནས་མི་སྐྱོབ་སྟེ། །སྦྱིན་དང༌སངས་རྒྱས་མཆོད་པའང་སྐྱོབ་མི་བྱེད། །ཅེས་གསུངས། རྣམ་པར་འཐག་པ་ཐམས་ཅད་བསྡུས་པའི་མདོར་གསུངས་པའི་ཆོས་སྤོང་གི་ལས་བྱུང་བའི་གང་ཟག་དེས་ལོ་བདུན་གྱི་བར་ཉི་མ་རེ་རེ་ཞིང་དུས་གསུམ་གསུམ་དུ་བཤགས་སྦྱངས་བྱས་ན་དེའི་རྣམ་སྨིན་འདག་ནུས་ཀྱང་སྦྱོར་ལམ་བཟོད་པ་ལ་ཇི་ལྟར་མྱུར་ཡང་བསྐལ་པ་བཅུས་བུལ་བར་གསུངས་པ་ལྟར་ཐབས་སྣ་ཚོགས་ཀྱིས་བཤགས་སྡོམ་བྱས་ན་ལམ་གསར་སྐྱེའི་ནུས་པ་བཅོམ་ནས་བུལ་དུ་སོང་བ་སོར་མ་ཆུད་ཀྱང་རྣམ་སྨིན་དག་ནས་མྱོང་མི་དགོས་པར་གསུངས་པས་ཁོང་ཁྲོའི་ཉེས་དམིགས་རིག་པར་བྱས་ནས་སྔར་བསགས་བཤགས་པ་དང་ཕྱིན་ཆད་ཁོང་ཁྲོའི་རྒྱུན་འགོག་པ་ལ་འབད་དགོས་སོ།།ཁོང་ཁྲོས་གཞོམ་བྱའི་དགེ་རྩ་ནི། ཁ་ཅིག་བསོད་ནམས་ཆ་མཐུན་གྱི་དགེ་བ་ཞེས་བཞེད་ལ།ཡང་སྦྱིན་པ་དང་ཚུལ་ཁྲིམས་བྱུང་བའི་དགེ་རྩ་ཡིན་གྱི་བསྒོམ་བྱུང་མིན་ཏེ། འདིར་གཞི་གསུམ་གྱི་ནང་ནས་སྦྱིན་པ་དང་ཚུལ་ཁྲིམས་ལས་བྱུང་བ་གཉིས་སྨོས་བསྒོམ་བྱུང་མ་སྨོས་ཤིང༌། དབུ་མ་ལ་འཇུག་པར་ཡང༌། སྦྱིན་དང་ཁྲིམས་བྱུང་ཞེས་སྨོས་པས་སོ་ཞེས་ཁ་ཅིག་བཞེད་ལ། འགའ་ཞིག་ཏུ་བསྒོམ་བྱུང་ཡང་འཇོམས་པར་གསུངས་ཏེ་དེ་ནི་བསྒོམ་བྱུང་གི་དགེ་རྩ་ཡང་བསོད་ནམས་ཀྱི་ཚོགས་སུ་གཏོགས་པ་འཇོམས་པ་ཡོད་པ་ལ་དགོངས་སོ། །མདོར་ན་གཞོམ་བྱའི་དགེ་བ་ནི་བསོད་ནམས་ཀྱི་ཚོགས་ཀྱིས་བསྡུས་པ་ཡིན་གྱི་ཡེ་ཤེས་ཀྱི་ཚོགས་སུ་གཏོགས་པ་མིན་པར་གསུངས་ཏེ། དེའང་གཞོམ་བྱའི་དགེ་བ་ཚོགས་གཉིས་གང་དུ་ངོས་བཟུང་བ་ཙམ་ཡིན་གྱི་བསོད་ནམས་ཀྱི་ཚོགས་ཡིན་ཚད་གཞོམ་བྱར་བསྟན་པ་ལྟ་བུ་མིན་ནོ།།འོ་ན་བློ་གྲོས་མི་ཟད་པས་བསྟན་པར་ཆུ་ཐིགས་རྒྱ་མཚོར་ལྷུང་བའི་དཔེས་བྱང་ཆུབ་ཏུ་བསྡོས་པའི་དགེ་རྩ་བྱང་ཆུབ་མ་ཐོབ་བར་མི་འཛད་པར་གསུངས་པ་དང་། སྡོང་བོ་བཀོད་པའི་མདོར་གསེར་འགྱུར་གྱི་རྩིའི་དཔེས་ཐེག་ཆེན་སེམས་བསྐྱེད་ཀྱིས་ལས་ཉོན་ཟད་པར་བྱེད་ནུས་ཀྱང་ལས་ཉོན་གྱིས་སེམས་བསྐྱེད་ཀྱིས་ཟིན་པའི་དགེ་རྩའི་ས་བོན་འཇོམས་མི་ནུས་པའི་ཚུལ་སྔར་བཤད་ཟིན་ལྟར་གྱི་བྱང་ཆུབ་སེམས་བསྐྱེད་ཀྱིས་ཟིན་པའི་དགེ་རྩ་ཁོང་ཁྲོས་འཇོམས་མི་ནུས་སོ་སྙམ་ན། འདིར་བྱང་སེམས་སོ་སྐྱེའི་རྒྱུད་ཀྱི་དགེ་རྩ་ཁོང་ཁྲོས་འཇོམས་པ་ཡོད་པར་གསུངས་པས་དེ་དག་ཁོང་ཁྲོས་འཇོམས་མི་ནུས་པར་འདོད་མི་རིགས་སོ། །འོ་ན་དེ་སྐད་གསུངས་པ་ཅི་ཡིན་སྙམ་ན། ལུང་སྔ་མའི་དོན་ནི། རྫོགས་བྱང་དུ་བསྡོས་པའི་དགེ་རྩས་དེའི་བར་འབྲས་བུ་འབྱིན་པ་མི་ཟད་པའི་དོན་ཡིན་གྱི་ཁོང་ཁྲོས་མི་འཛད་པའི་དོན་མིན་ལ།ལུང་ཕྱི་མའི་དོན་ནི་ཐེག་ཆེན་སེམས་བསྐྱེད་ལ་བརྟེན་ནས་ལས་ཉོན་གྱི་ས་བོན་ཟད་པར་བྱེད་ནུས་ཀྱང་ལས་ཉོན་གྱིས་སེམས་བསྐྱེད་ཀྱི་ས་བོན་ཟད་པར་བྱེད་མི་ནུས་ཞེས་པའི་དོན་ཡིན་ནོ། །ཁོང་ཁྲོས་དགེ་རྩ་བཅོམ་པའི་དོན་ནི། རྟོག་གེ་འབར་བར། ས་བོན་མེ་ཡིས་ཚིག་པ་ཕྱིས་རྐྱེན་དང་ཕྲད་ཀྱང་མྱུ་གུ་སྔོན་པོ་མི་འབྱུང་བ་བཞིན་དུ་སྟོབས་བཞིས་སྡིག་ལྟུང་སྦྱངས་པ་དང་གནོད་སེམས་དང་ལོག་ལྟས་དགེ་རྩ་བཅོམ་པ་གཉིས་ཀ་ཕྱིས་རྐྱེན་དང་ཕྲད་ཀྱང་རིམ་པར་རྣམ་སྨིན་ཡིད་མི་འོང་དང་ཡིད་འོང་འབྱིན་མི་ནུས་པར་གསུངས་པ་ལྟར་དུ་འཇོམས་པར་བྱེད་པ་ཡིན་ནོ། །དེའང་བར་ཆད་མེད་ལམ་གྱིས་སྤང་བྱའི་ས་བོན་བཅོམ་པ་ལྟར་ཁོང་ཁྲོ་སྐྱེས་མ་ཐག་དགེ་རྩ་བཅོམ་ནས་མེད་པར་བྱེད་པ་མིནགྱི་དགེ་རྩ་དེས་འབྲས་བུ་འབྱིན་པའི་ནུས་པ་ལ་གནོད་པ་བྱས་པའི་སྒོ་ནས་འཇོམས་པ་ཡིན་ལ། དེ་ལའང་ཟད་པ་ཆུང་འབྲིང་ཆེ་གསུམ་ཡོད་པར་གོང་དུ་བཤད་པ་ལྟར་ཡིན་ལ། བསླབས་པ་དང་བྱང་བ་ལྟ་བུའི་གནོད་པ་ཇི་ཙམ་བྱས་པ་དེ་ཉིད་ཕྱིས་རྐྱེན་དང་ཕྲད་ཀྱང་འབྲས་བུ་འབྱིན་མི་ནུས་པ་ཡིན་གྱི་ཁོང་ཁྲོས་བཅོམ་པའི་དགེ་རྩ་ཡིན་ན་འབྲས་བུ་གཏན་མི་འབྱིན་པས་མ་ཁྱབ་སྟེ་ཟད་པ་ཆུང་ངུ་བྱས་པ་དེ་གཏན་ཟད་དུ་བྱས་པ་མ་ཡིན་པའི་ཕྱིར་འབྲས་བུ་ཡིད་འོང་འབྱིན་པ་ཡོད་པས་སོ། །དེ་བཞིན་དུ་དམྱལ་བར་སྐྱེ་བའི་ལས་བཤགས་སྡོམ་བྱས་པས་དེའི་རྣམ་སྨིན་མྱོང་བ་དག་ནས་ཚེ་འདིར་མགོ་བོ་ཚ་བ་ཙམ་དུ་འགྱུར་བ་ཡོད་ལཔར་རྟོག་གེ་འབར་བར་གསུངས་ལ། དེ་ཙམ་མྱོང་བ་ཡོད་ཀྱང་བཤགས་སྦྱངས་བྱས་པས་དམྱལ་བའི་སྡུག་བསྔལ་མྱོང་བའི་ཆ་རྩ་བ་ནས་དག་པ་ལ་དེ་དག་པའི་ཐ་སྙད་བྱེད་པ་ཡིན་ཏེ། དཔེར་ན་ལྟུང་ཐུན་བྱིན་རླབས་བྱས་པས་ལས་ལ་སྒྲིབ་པའི་ཆ་དག་པ་ལ་ལྟུང་བ་དེ་དག་པའི་ཐ་སྙད་བྱེད་པ་བཞིན་ནོ། །ཁོང་ཁྲོ་དང་ལོག་ལྟ་སོགས་ཀྱིས་དགེ་རྩ་འཇོམས་ཚུལ་དེ་ལའང་ལམ་གསར་པ་མྱུར་དུ་སྐྱེ་བའི་ནུས་པ་བཅོམ་པ་དང་བདེ་འགྲོ་སོགས་སུ་སྐྱེ་བའི་འབྲས་བུ་ལ་གནོད་པ་བྱས་པ་གཉིས་ཡོད་ལ། དེ་དག་ལའང་བཅོམ་ཚུལ་ཆེ་ཆུང་ཐ་དད་པ་ཅི་རིགས་སུ་ཡོད་དོ། །དགེ་རྩ་བཅོམ་པའི་དོན་དགེ་རྩ་དེས་འབྲས་བུ་མྱུར་དུ་འབྱིན་པའི་ནུས་པ་བཅོམ་ནས་འབྲས་བུ་འབྱིན་པ་ཐག་བསྲིངས་པ་ཙམ་ཡིན་གྱི་ཕྱིས་རྐྱེན་དང་ཕྲད་ཀྱང་རང་འབྲས་གཏན་མི་འབྱིན་པ་མིན་ཏེ་འཇིག་རྟེན་པའི་ལམ་གང་གིས་ཀྱང་གཞོམ་བྱའི་ས་བོན་སྤོང་མི་ནུས་པས་ན་ཁོང་ཁྲོས་ཀྱང་དགེ་རྩའི་ས་བོན་གཞོམ་མི་ནུས་པའི་ཕྱིར་ཞེ་ན། རྒྱུ་མཚན་དེ་ནི་མ་ངེས་ཏེ། སོ་སྐྱེས་སྟོབས་བཞིའི་སྒོ་ནས་སྡིག་པ་དག་པར་སྦྱངས་པ་དེ་དང༌། སྦྱོར་ལམ་རྩེ་མོ་ཐོབ་པས་ལོག་ལྟ་དང་ཁོང་ཁྲོས་དགེ་རྩ་གཅོད་པ་སྤངས་པ་དེ་དང༌། སྦྱོར་ལམ་བཟོད་པ་ཐོབ་པས་ངན་འགྲོའི་རྒྱུ་བཅོམ་པ་དང་གསུམ་པོ་ས་བོན་སྤངས་པ་མིན་ཀྱང་ཕྱིས་རྐྱེན་དང་ཕྲད་ཀྱང་རིམ་པར་འབྲས་བུ་ཡིད་མི་འོང་འབྱིན་པ་དང་ལོག་ལྟ་སོགས་མངོན་གྱུར་དུ་སྐྱེ་བ་དང་ངན་འགྲོར་སྐྱེ་བ་རྣམས་མི་སྲིད་པས་སོ། །གཞན་ཡང་མཛོད་འགྲེལ་དུ་མདོ་དྲངས་པ་ལས། ལས་ཀྱིས་འཁོར་བར་ལྕི་གང་དང༌། །ཉེ་བ་གང་དང་གོམས་པ་གང་༌།་། སྔོན་བྱས་གང་ཡིན་དེ་དག་ལས། །སྔ་མ་སྔ་མ་རྣམ་སྨིན་འགྱུར། །ཞེས་ཏེ། འཆི་ཁ་ལྟ་བུར་མཚོན་ན་དགེ་མི་དགེ་སྟོབས་ལྡན་གཉིས་ཀྱི་ནང་ནས་གང་ཉེ་བ་དེའི་རྣམ་སྨིན་གྱི་འབྲས་བུ་སྔོན་ལ་སྨིན་ནས་ཅིག་ཤོས་ཀྱི་འབྲས་བུ་རྗེས་ལ་སྨིན་པ་དང༌། ཉེ་མི་ཉེ་མཉམ་ན་གོམས་ཤས་གང་ཆེ་བ་དེའི་འབྲས་བུ་དང་པོར་སྨིན་ནས་ཅིག་ཤོས་རྒྱང་བསྲིངས་པ་དང༌། དེའང་མཉམ་ན་དགེ་མི་དགེ་སྔོན་ལ་གང་བྱས་དེའི་འབྲས་བུ་སྡར་སྨིན་ཅིག་ཤོས་ཀྱི་འབྲས་བུ་ཕྱི་ནས་སྨིན་པའང་ཡོད་པར་གསུངས་ལ། དེ་ལྟར་ལས་སྟོབས་ལྡན་འགའ་ཞིག་སྔར་སྨིན་ནས་ལས་གཞན་གྱིས་རྣམ་སྨིན་འབྱིན་པ་གོ་བཀག་ནས་ཐག་བསྲིངས་ཀྱང་དེ་ཙམ་གྱིས་དེ་དག་བཅོམ་པར་གཞག་མི་ནུས་ལ་དེ་ལྟར་མ་གསུངས་པས་སོ༑༑དེ་ལས་གཞན་དུ་རྣམ་སྨིན་འབྱིན་པ་རིང་དུ་བསྲིངས་པ་དེ་བཅོམ་པའི་དོན་དུ་འདོད་ན་མི་དགེ་བ་སྟོབས་ལྡན་ཐམས་ཅད་དགེ་བ་འཇོམས་བྱེད་དང་དགེ་བ་སྟོབས་ལྡན་རྣམས་མི་དགེ་བ་འཇོམས་བྱེད་དུ་འདོད་དགོས་པར་ཐལ་བའི་སྐྱོན་ཡོད་པར་གསུངས་སོ། །འདུལ་བ་རྒྱ་ཆེར་འགྲེལ་གྱི་གནས་མལ་གྱིག ཞིའི་མགོར་ཁོང་ཁྲོས་སྡོམ་པར་གཅོད་པར་བཤད་པ་ནི་ཁོང་ཁྲོ་སྟོབས་ལྡན་གྱིས་དགེ་རྩ་གཅོད་པ་ལ་དགོངས་པ་ཡིན་པར་བཤད་ལ། དགེ་རྩ་འཇོམས་བྱེད་ཀྱང་ཁོང་ཁྲོ་དང་ལོག་ལྟ་མ་ངེས་ཏེ། གནོད་སེམས་ཀྱིས་དགེ་རྩ་འཇོམས་པར་གོང་དུ་བཤད་ལ། ནམ་སྙིང་གི་མདོར་རྩ་ལྟུང་རྣམས་བྱུང་བས་ཀྱང་དགེ་རྩ་འཇོམས་པར་གསུངས་ཤིང་བསླབ་བཏུས་སུ་རྙེད་བཀུར་ལ་ལྷག་པར་ཞེན་ནས་ཡང་ཡང་ཁྱིམ་ལ་ལྟ་བ་དང་མངོན་པའི་ང་རྒྱལ་དང་ཆོས་སྤང་གི་ལས་བསགས་པ་དག་གིས་ཀྱང་སྔོན་བྱས་ཀྱི་དགེ་རྩ་ཟད་པར་བྱེད་ཅིང་དགེ་བའི་ཆོས་ཀྱིས་རྒྱས་པར་མི་འགྱུར་བར་དཀོན་བརྩེགས་ཀྱི་ལུང་དྲངས་ནས་གསུངས་པའི་ཕྱིར་རོ། །དེས་ན་ཡུལ་སྤྱི་དང་ཁྱད་པར་གྲོགས་ཚངས་པ་མཚུངས་སྤྱོད་དང་བྱང་སེམས་སོགས་ལ་དམིགས་པའི་ཁོང་ཁྲོ་སོགས་འགོག་པ་དང་ཉེས་པ་བྱས་པ་རྣམས་བཤགས་སྡོམ་སོགས་ལ་ནུས་པ་ཅི་ཡོད་ཀྱིས་འབད་པར་བྱ་རིགས་ཏེ། དེ་དག་ལ་ཁྲོས་པ་དང་བརྙས་སྨོད་སོགས་བྱས་པ་ལ་ཉེས་པ་མུ་མེད་པར་མདོ་བཏུས་སོགས་ལས་གསུངས་པའི་ཕྱིར་དང་། བྱང་སེམས་ལ་ཁྲོས་པས་དགེ་རྩ་འཇོམས་པ་ལ་ཡུལ་དེ་བྱང་སེམས་སུ་ངེས་མ་ངེས་དང་ཁྲོ་བའི་རྒྱུ་མཚན་བདེན་མི་བདེན་གཉིས་མཚུངས་པར་གསུངས་པས་སོ།།
 
 ཁྲོ་བཟོད་ཀྱི་སྐྱོན་ཡོན་བསམས་ནས་བཟོད་པ་སྒོམ་པར་གདམས་པ་ནི། དེ་ལྟར་རྒྱུ་དགེ་རྩ་འཇོམས་ཤིང་འབྲས་བུ་སྡུག་བསྔལ་ཆེན་པོ་སྐྱེད་པ་དང་ལམ་རྒྱུད་ལ་སྐྱེ་བའི་གེགས་བྱེད་པ་སོགས་ཀྱི་ཕྱིར་ན་ཉོན་༌་མོངས་ཞེ་སྡང་ངམ་ཁོང་ཁྲོ་ལྟ་བུའི་སྡིག་པ་ཆེན་པོ་གཞན་མེད་ལ། དེ་ལྟའི་ཁོང་ཁྲོ་སོགས་ཉོན་མོངས་པའི་ཚ་གདུང་འཇོམས་བྱེད་ཀྱི་གཉེན་པོར་གྱུར་པ་གནོད་པ་སོགས་ལ་བསྲན་ཚུགས་པའི་བཟོད་པ་ལྟ་བུའི་དཀའ་ཐུབ་ཀྱི་མཆོག་ཀྱང་གཞན་མེད་དོ། །རྒྱུ་མཚན་དེ་ལྟ་བས་ན་གནོད་པ་དང་སྡུག་བསྔལ་སོགས་ལ་བསྲན་ཚུགས་པའི་བཟོད་པ་སྒོམ་པ་ལ་ནན་ཏན་ལྷུར་ལེན་དུ་བྱས་ནས་འོག་ནས་འཆད་འགྱུར་ལྟར་རིགས་པའི་སྒོ་དུ་མ་དང་ཐབས་སྣ་ཚོགས་པའི་ཚུལ་གྱིས་འབད་ནས་དེ་བསྒོམ་པ་ལ་བརྩོན་པར་བྱའོ།། །།དེ་ལ་ཞེ་སྡང་ལྟ་བུའི་སྡིག་པ་ཆེན་པོ་གཞན་མེད་པ་ནི། གོང་དུ་དྲངས་པའི་འཇུག་པའི་ལུང༌།མི་བཟོད་ལས་གཞན་སྡིག་པ་ཡོད་མ་ཡིན། །ཞེས་པ་དང་། དེའི་འགྲེལ་པར་རྒྱ་མཚོ་ཆེན་པོའི་ཆུའི་ཚད་སྲང་གྲངས་ཀྱིས་ངེས་མི་ནུས་པ་ལྟར་དེའི་རྣམ་པར་སྨིན་པའི་མཚམས་ངེས་པར་མི་ནུས་སོ། །དེའི་ཕྱིར་དེ་ལྟར་འབྲས་བུ་ཡིད་དུ་མི་འོང་བ་འཕེན་པ་དང་དགེ་བ་ལ་གནོད་པ་བྱེད་པའི་སྡིག་པ་ནི་མི་བཟོད་པ་ཁོང་ཁྲོ་ལས་གཞན་མཆོག་ཏུ་གྱུར་པ་ཡོད་པ་མ་ཡིན་ནོ་ཞེས་གསུངས་ཏེ། རྣམ་སྨིན་ཡིད་དུ་མི་འོང་།བ་ཆེན་པོ་འབྱིན་ཀྱང་དགེ་རྩ་མི་འཇོམས་ན་དེ་ཙམ་དུ་སྡིག་པ་ཆེ་བ་མིན་ཀྱང་ཞེ་སྡང་གིས་ནི་རྣམ་སྨིན་ཡིད་དུ་མི་འོང་བ་ཤིན་ཏུ་ཆེན་པོ་འབྱིན་པ་དང་དགེ་རྩ་འཇོམས་པ་གཉིས་ཀ་བྱེད་པས་ན་དེ་ལྟ་བུའི་སྡིག་པ་ཆེན་པོ་ཡོད་པ་མ་ཡིན་ཞེས་བསྟན་ཏོ།།མདོར་ན་ཁོང་ཁྲོ་རང་ཉིད་ཀྱིས་རྣམ་སྨིན་ཡིད་དུ་མི་འོང་བ་ཆེས་དྲག་པ་འཕེན་པ་དང་དགེ་རྩ་གཞན་གྱིས་རྣམ་སྨིན་ཤིན་ཏུ་ཡིད་དུ་འོང་བ་དཔག་མེད་འབྱིན་པ་འགོག་པས་ན་ཞེ་སྡང་ལྟ་བུའི་སྡིག་པ་ཆེན་པོ་གཞན་མེད་དོ། །ཡང་ཞེ་སྡང་ནི་སྙིང་རྗེ་ཉམས་བྱེད་ཡིན་ལ་དེ་ཉམས་པས་གཞན་དོན་ཆེན་པོ་རྒྱུན་ལྡན་དུ་སྒྲུབ་པ་ལས་ཉམས་པར་འགྱུར་བའི་ཕྱིར་ཞེ་སྡང་ལྟ་བུའི་སྡིག་པ་མེད་ཅེས་བཤད་ཀྱང་ཆོག་པ་འདྲ་སྟེ། ས་བཟང་འགྲེལ་པར། སེམས་ཅན་རྣམས་ལ་ཕན་བྱེད་ཕྱིར། །ཞེས་སོགས་སྔར་དྲངས་པའི་མདོ་རྒྱན་གྱི་ལུང་འདིར་དྲངས་པས་སོ། །དེ་ལྟ་ནའང་ལས་འབྲས་ལ་སྐུར་བ་འདེབས་པའི་ལོག་ལྟ་དང་ཆོས་སྤོང་གི་ལས་དངབླ་མ་དང་བྱང་སེམས་སོགས་ལ་ཆེས་ཁྱད་གསོད་བྱེད་ཅིང་ང་རྒྱལ་སྐྱེད་པ་༌་སོགས་ཀྱིས་ཀྱང་རྣམ་སྨིན་ཡིད་མི་འོང་ཆེན་པོ་སྐྱེད་པ་དང་དགེ་རྩ་འཇོམས་པ་གཉིས་ཀ་ཚོགས་པའི་ཉེས་སྤྱོད་ཡིན་པར་བསླབ་བཏུས་ལས་གསུངས་སོ། །བཟོད་པ་ལྟ་བུའི་དཀའ་ཐུབ་ཀྱི་མཆོག་གཞན་མེད་པ་ཡང་། ལུང་ལས། བཟོད་པ་དཀའ་ཐུབ་དམ་པ་བཟོད་པ་ནི། །མྱ་ངན་འདས་པ་མཆོག་ཅེས་སངས་རྒྱས་གསུངས། །ཞེས་སོགས་གསུངས་ལ། ཀླུ་སྒྲུབ་ཀྱིས་ཀྱང་། འདི་ལྟར་བཟོད་མཚུངས་དཀའ་ཐུབ་མ་མཆིས་པས། །ཁྱོད་ཀྱིས་ཁྲོ་བའི་གོ་སྐབས་དབྱེ་མི་བགྱིད། །ཅེས་དང༌། ལུས་གདུང་བྱེད་པ་འབའ་ཞིག་ལས། །ཆོས་མེད་འདི་ལྟར་དེ་ཡིས་ནི། །གཞན་ལ་གནོད་པ་སྤོང་མེད་ཅིང་། །ག ཞན་ལ་ཕན་འདོགས་ཡོད་མ་ཡིན། །ཞེས་སོགས་གསུངས་ཏེ། མེ་ལྔ་བསྟེན་པ་སོགས་ཀྱི་དཀའ་ཐུབ་གཞན་ནི་ལུས་ལ་གདུང་བ་སྐྱེད་པ་ཙམ་དུ་ཟད་ཀྱི་གཞན་ལ་གནོད་པ་སྤོང་བ་སོགས་མེད་ལ། བཟོད་པས་ནི་གནོད་པ་སྤོང་བ་དང་རང་གཞན་ལ་ཕན་པའི་ཕྱིར་དཀའ་ཐུབ་ཐམས་ཅད་ཀྱི་མཆོག་ཡིན་ནོ་ཞེས་པའོ།།
 
 མཐོང་ཆོས་ཀྱི་ཉེས་དམིགས་ནི། ལུས་སེམས་ལ་བདེ་བའི་སྐབས་མེད་པར་བྱེད་ཅིང་སྡུག་བསྔལ་དྲག་པོས་གདུང་བར་བྱེད་པའི་ཞེ་སྡང་ཉིད་ཟུག་རྔུ་ཡིན་ལ་དེ་ལྟ་བུའི་སེམས་རྩུབ་མོ་རང་རྒྱུད་ལ་འཆང་བའམ་སྙིང་ལ་འཆང་ན་གང་ཟག་དེ་ཉིད་ཀྱི་ཡིད་ལ་ནི་ཡིད་མི་བདེ་བ་རབ་ཏུ་ཞི་བའི་དེས་ཤིང་དགའ་བའམ་བཏང་སྙོམས་ཀྱི་ཚོར་བ་ཉམས་སུ་མི་མྱོང་ལ་རྟག་ཏུ་ཁོང་ཁྲོའི་མེ་འབར་བས་གདུང་བ་དྲག་པོ་སྐྱེད་པས་སེམས་ཚོར་དགའ་བ་དང་ལུས་ཚོར་བདེ་བའང་སྔར་ཡོད་འཇིག་ཅིང་སྔར་མེད་གསར་དུ་ནམ་ཡང་མི་འཐོབ་ལ་མཚན་མོ་ཉལ་བའི་ཚེ་ཡང་བདེ་བར་གཉིད་ལོག་པའི་སྐབས་མི་འོང་ཞིང་། དུས་རྒྱུན་པར་སེམས་རྣལ་དུ་ཕེབས་པའི་བརྟན་པའང་ཉམས་ནས་མེད་པར་འགྱུར་རོ་ཞེས་ཏེ་སྙིང་ལ་མདའ་ཟུག་པ་ལྟར་སྡུག་བསྔལ་དྲག་པོས་གདུང་བ་ལས་ལུས་སེམས་བདེ་བའི་སྐབས་མེད་པའོ། །
 
 ཉེས་དམིགས་གཞན་ཡང་ཁོང་ཁྲོ་ཅན་གྱི་རྗེ་བོ་གང་དག་གིས་རང་གི་བྲན་གཡོག་སོགས་ལ་སྔར་ཟས་ནོར་མང་པོ་བྱིན་པ་དང་རྙེད་པ་དང་བཀུར་སྟི་གཞན་ཡང་བཟང་པོ་འཐོབ་ཏུ་རུང་བ་ཡིས་དྲིན་ཆེན་པོ་བྱིན་ཏེ་བསྐྱང་ལ་ད་དུང་ཡང་དེ་བཞིན་དུ་སྐྱོང་བར་འགྱུར་བའི་རྗེ་བོ་དྲིན་ཆེན་པོས་ཕན་འདོགས་བྱེད་པ་པོ་དེ་ལ་བརྟེན་པར་གྱུར་པ་ཡི་བྲན་སོགས་དེ་དག་ཀྱང་ནི་ཞེ་སྡང་ཤུགས་དྲག་ལྡན་པའི་རྗེ་དཔོན་དེས་ཁོང་ཁྲོའི་བསླངས་པའི་ཚིག་རྩུབ་མོས་ཡང་ཡང་སྤྲོས་པ་དང་བརྡུང་བརྡེག་སོགས་བྱེད་པ་ན་དེ་ལ་མི་བཟོད་པ་དྲག་པོ་སྐྱེས་ནས་སྔ་ར་གྱི་དྲིན་བརྗེད་ནས་གསོད་པར་རྒོལ་བའང་ཡོད་དོ་ཞེས་པའོ།།ཡང་ན་བྲན་གཡོག་ལ་སོགས་པ་གང་དག་ལ་རྗེ་བོས་ནོར་དང་བཀུར་སྟིའི་དྲིན་བྱིན་ཞེས་སྒྱུར་རོ། །རྗེ་དཔོན་ལ་དཔེར་བརྗོད་པ་དེ་བཞིན་དུ་ཕ་མ་དང་སྤུན་ཟླ་མཛའ་བཤེས་གྲོགས་པོ་སོགས་ལའང་སྦྱར་བར་བྱའོ། །ཀྱང་གི་སྒྲས་དྲིན་ཆེན་པོས་བསྐྱངས་པ་ལ་ཡང་གསོད་པར་རྒོལ་ན་གཞན་ལྟ་ཅི་སྨོས་ཞེས་སྡུད་པའོ། །
 
 ཁོང་ཁྲོ་ཅན་དེས་ནི་ཁོང་ཁྲོའི་དབང་གིས་ཡང་ཡང་འཐབ་ཚིག་སོགས་སྨྲས་པ་དེ་ཡིས་མཛའ་བཤེས་རྣམས་ཀྱང་སྐྱོ་ཞིང་ཡིད་སུན་ནས་སྤོང་བར་འགྱུར་ལ། འཚོ་བའི་རྐྱེན་དུ་གྱུར་པའི་ཟས་དང་ནོར་བཟང་པོ་དང་མང་པོ་སྦྱིན་པས་གཉེན་གྲོགས་དང་འཁོར་གཡོག་སོགས་གཞན་དག་བསྡུས་ཀྱང་དགའ་བས་དེ་ལ་བསྟེན་ཅིང་དྲུང་དུ་འདུག་པ་དང་འགྲོགས་པར་མི་བྱེད་པར་བྱེད་ནས་རྒྱང་རིང་དུ་དོར་བར་འགྱུར་བས་ཡིད་གཅུགས་པའི་མཛའ་བཤེས་སོགས་དང་འགྲོགས་པའི་བདེ་བའང་མི་འཐོབ་བོ། །ཀྱང་གི་སྒྲས་མཛའ་བཤེས་ཀྱང་སྐྱོ་བར་འགྱུར་ན་མཛའ་བཤེས་མིན་པ་གཞན་ལྟ་ཅི་ཞེས་དང་སྦྱིན་པས་བསྡུས་ཀྱང་མི་བསྟེན་ན་སྦྱིན་པས་མ་བསྡུས་ན་ལྟ་ཅི་ཞེས་སྟོན་ཏོ།།
 
 འདི་ཕྱིའི་ཉེས་དམིགས་བསྡུས་ཏེ་བསྟན་པ་ནི། མདོར་ན་ཁོང་ཁྲོ་བ་ནི་ཡིད་མི་བདེ་བས་བསྐྱེད་ཅིང་དེ་དང་མཚུངས་ལྡན་ཡིན་པར་གསུངས་ཕྱིར་ཁྲོ་བས་རྒྱུད་ནོན་པར་གྱུར་པ་ལ་འདི་ཕྱི་ཀུན་ཏུ་སེམས་ཉེར་ཞིའི་བདེ་བ་ལ་རེག་པར་གནས་པའི་གང་ཟག་དེ་ནི་རང་གཞན་སུ་འགའ་ཡང་ཡོད་པ་མ་ཡིན་ཏེ།ཁོང་ཁྲོ་བའི་དགྲ་ཡིས་ནི་གོང་དུ་བཤད་པ་ལྟར་མཐོང་བ་ཚེ་འདི་དང་མ་མཐོང་བ་ཕྱི་མའི་སྐབས་ཀུན་ཏུ་ཡང་ལུས་སེམས་ལ་ཡོངས་སུ་གདུང་བ་སྐྱེད་བའི་ཉེས་དམིགས་དེ་དག་དང༌། ལ་སོགས་ཞེས་པས་ཉེས་དམིགས་གཞན་ཡང་དཔག་ཏུ་མེད་པ་དག་ནི་སྐྱེད་ཅིང་གོང་འཕེལ་དུ་བྱེད་པར་འགྱུར་ཞེས་བསྟན་ལ།དེས་ན་ཁོང་ཁྲོ་བ་དེ་ནི་སྡུག་བསྔལ་སྐྱེད་བྱེད་ཀྱི་རྒྱུ་ཟླ་དང་བྲལ་བ་ཡིན་ནོ་ཞེས་པ་སྟེ། མདོར་ན་ཁོང་ཁྲོའི་དགྲས་ནི་འདི་ཕྱི་གཉིས་ཀར་བདག་གཞན་གཉིས་ཀའི་རྒྱུད་ལ་དངོས་བརྒྱུད་གཉིས་ཀའི་སྒོ་ནས་བདེ་བ་ཐམས་ཅད་འགོག་ཅིང་གནོད་པ་དང་སྡུག་བསྔལ་དཔག་མེད་སྐྱེད་པར་བྱེད་ཅེས་བསྟན་པའོ། །ཉེས་དམིགས་གཞན་ནི་རྔ་སྒྲའི་ཚིགས་བཅད་ལས། དེ་བཞིན་རྣམ་རྟོག་བུད་ཤིང་ལས། །བྱུང་བའི་ཁྲོ་བ་མེ་འདྲ་བས། །བདག་ཉིད་དང་ནི་གཞན་དག་ལ། །ཕུང་ཁྲོལ་ཆེན་པོ་བྱེད་པར་འགྱུར་། །ཞེས་དང༌།སྐྱེས་རབས་ལས་ཀྱང་། ཁྲོ་བའི་མེ་ཡིས་བཞིན་མདོག་ཉམས་འགྱུར་ན། །རྒྱན་གྱིས་བརྒྱན་ཡང་བཟང་པོར་ཡོང་མི་སྣང་། །མལ་སྟན་བཟང་པོ་དག་ལ་ཉལ་གྱུར་ཀྱང་། །ཁྲོ་བའི་ཟུག་རྡུས་སེམས་ནི་སྡུག་བསྔལ་འགྱུར། །བདག་ལ་ཕན་པའི་དོན་གྲུབ་བརྗེད་འགྱུར་ཏེ། །ཁྲོ་བས་གདུངས་ནས་ལམ་ངན་འགྲོ་བར་བྱེད༑།གྲགས་དང་དོན་གྲུབ་པ་ལས་ཉམས་པར་འགྱུར། །ཟླ་བ་མར་གྱི་ངོས་བཞིན་དཔལ་ཡང་ཉམས། །མཛའ་བཤེས་དག་གིས་རབ་ཏུ་གཅུགས་གྱུར་ཀྱང༌། །ཁྲོ་བས་མི་རིགས་གཡང་སར་ལྟུང་བར་འགྱུར། །ཕན་དང་གནོད་པར་སེམས་ལ་བློ་ཉམས་ནས། །ཕལ་ཆེར་འགལ་ཞིང་སེམས་ནི་རྨོངས་པར་འགྱུར། །ཁྲོ་བས་སྡིག་པའི་ལས་ནི་གོམས་བྱས་པས། །ངན་སོང་དག་ཏུ་ལོ་བརྒྱར་སྡུག་བསྔལ་མྱོང་། །གནོད་པ་ཆེན་པོ་བྱས་པས་ཤར་གཉེར་བའི། །དགྲས་ཀྱང་དེ་ལས་ལྷག་པ་ཅི་བྱར་ཡོད། །ཅེས་སོགས་གསུངས་སོ། །དེ་ལྟར་ཉེས་དམིགས་དཔག་ཏུ་མེད་པའི་རྒྱུ་མཚན་དེའི་ཕྱིར། །ཚེའི་མཐའི་མདོ་ལས། དགེ་སློང་དག་དེ་ལྟ་བས་ན་འདི་ལྟར་བསླབ་པར་བྱ་སྟེ། སྡོང་དུམ་ཚིག་པ་ལ་ཡང་ཞེ་སྡང་གི་སེམས་བསྐྱེད་པར་མི་བྱ་ན་རྣམ་པར་ཤེས་པ་དང་ལྡན་པའི་ལུས་ལ་ལྟ་སྨོས་ཀྱང་ཅི་དགོས་པ་དེ་ལྟར་དགེ་སློང་དག་ཁྱེད་ཀྱིས་བསླབ་པར་བྱའོ། །ཞེས་གསུངས་སོ།།བཟོད་པའི་ཕན་ཡོན་ནི། དེ་ལྟ་བུའི་ཁོང་ཁྲོའི་ཉེས་དམིགས་རྣམས་ལེགས་པར་སེམས་པ་སྔོན་དུ་བཏང་ནས་གཉེན་པོ་བཟོད་པའི་སྟོབས་ཆེན་པོ་དང་ལྡན་པའི་གང་ཟག་གང་ཞིག་དྲན་ཤེས་ཤིན་ཏུ་ལེགས་པར་བསྒྲིམས་ཏེ་བདག་ཉིད་ཀྱི་དགྲ་བོ་མ་རུངས་པ་ཁོང་ཁྲོ་འཇོམས་པར་བྱེད་པ་དེ་ནི་འཇིག་རྟེན་འདི་ན་ཡང་ཡིད་ཀྱི་དགའ་བ་མི་ཉམས་པས་དུས་ཐམས་ཅད་དུ་བདེ་བ་དང་འཇིག་རྟེན་ཕྱི་མའི་གནས་སྐབས་གཞན་ཐམས་ཅད་དུ་ཡང་ངན་འགྲོ་འགོག་ཅིང་བདེ་འགྲོ་ཁྱད་པར་ཅན་རྙེད་པ་དང་མཐར་ངེས་ལེགས་ཕྱིར་མི་ལྡོག་པའི་བདེ་བ་སྟེར་བས་ན་འདི་ཕྱི་ཀུན་ཏུ་བདག་གཞན་གཉིས་ཀར་དངོས་བརྒྱུད་གཉིས་ཀའི་སྒོ་ནས་བདེ་བ་འབའ་ཞིག་འཐོབ་པར་འགྱུར་བ་སོགས་ཀྱི་ཕན་ཡོན་དཔག་ཏུ་མེད་པ་དང་ལྡན་ཏེ། མདོ་ལས། དགེ་སློང་དག་འདི་ལྟ་སྟེ་ཁྲོ་བ་སྤོངས་ཤིག་ཁྱེད་ཕྱིར་མི་ལྡོག་པའི་གཉའ་བོར་གྱུར་པ་ང་ཡིན་ནོ༑། ཞེས་གསུངས་ལ། དེའི་རྒྱུ་མཚན་གྱིས་བཤེས་སྤྲིང་ལས་ཀྱང་། ཁྲོ་བ་སྤངས་པས་ཕྱིར་མི་ལྡོག་པ་ཉིད། །ཐོབ་པར་འགྱུར་བ་སངས་རྒྱས་ཞལ་གྱིས་བཞེས། ཞེས་དང༌། བྱང་ས་ལས། གང་ཟག་བཟོད་པ་ཅན་ནི་ཕྱི་མ་ལ་དགྲ་མང་བར་མི་འགྱུར་བ་དང་དབྱེ་བ་མང་བར་མི་འགྱུར་བ་དང༌།བདེ་བ་དང་ཡིད་བདེ་བ་མང་བར་འགྱུར་བ་དང་འགྱོད་པ་མེད་པར་འཆི་བའི་དུས་བྱེད་པར་འགྱུར་དང་ལུས་ཞིག་ནས་ཀྱང་བདེ་འགྲོ་མཐོ་རིས་ཀྱི་འཇིག་རྟེན་དུ་ལྷ་རྣམས་ཀྱི་ནང་དུ་སྐྱེ་བར་འགྱུར་རོ་སྙམ་སྟེ་དེ་དེ་ལྟར་ཕན་ཡོན་དུ་ལྟ་བས་བདག་ཉིད་ཀྱིས་ཀྱང་བཟོད་ཅིང་གཞན་ཡང་བཟོད་པ་ཡང་དག་པར་འཛིན་དུ་འཇུག་ལ་བཟོད་པའི་བསྔགས་པ་ཡང་བརྗོད་ཅིང༌། ཞེས་སོགས་དང༌། ཕར་བསྡུས་ལས།མཐུ་ལྡན་རྣམས་ཀྱི་རྒྱན་གྱི་དམ་པ་སྟེ། །དཀའ་ཐུབ་ཚུལ་འཆང་རྣམས་ལ་སྟོབས་ཀྱི་ཕུལ། །གནོད་སེམས་འབྲོག་གི་མེ་ལ་ཆུ་ཡི་རྒྱུན། །འདི་དང་གཞན་ལ་གནོད་དགུ་བཟོད་པས་སེལ། །སྐྱེ་བོ་མཆོག་གི་བཟོད་པའི་གོ་ཆ་ལ། །མི་བསྲུན་སྐྱེ་བོའི་ཚིག་གི་མདའ་རྡུགས་པས། །དེ་དག་བསྟོད་པའི་མེ་ཏོག་བཟང་གྱུར་ཅིང་། །གྲགས་པའི་ཕྲེང་བ་ཡིད་དུ་འོང་བར་འགྱུར། །ཞེས་སོགས་བཟོད་པའི་ཕན་ཡོན་མང་བོ་གསུངས་ལ། དེ་ལྟ་བུའི་ཕན་ཡོན་ཅན་གྱི་བཟོད་པ་དེ་ལ་རྣམ་པ་གསུམ་ཡོད་དེ། ཆོས་ཡང་དག་པར་སྡུད་པ་ལས། སྡུག་བསྔལ་དང་དུ་ལེན་པའི་བཟོད་པ་དང་ཆོས་ལ་ངེས་པར་སེམས་པའི་བཟོད་པ་དང་གཞན་གྱིས་གནོད་པ་ཇི་མི་སྙམ་པའི་བཟོད་པའོ། །ཞེས་གསུངས་ཏེ། །དེའི་དང་པོ་ནི། སྡུག་བསྔལ་ཐམས་ཅད་བརྣག་པར་ནུས་ཤིངདེས་སེམས་ཞུམ་པ་མེད་པར་དང་དུ་ལེན་པའི་སེམས་བྱུང་དགེ་བ། གཉིས་པ་ནི་ཆོས་ཟབ་མོ་ལ་མི་མོས་པ་མེད་པར་རྣམ་པར་དབྱེ་བའི་སེམས་བྱུང༌། གསུམ་པ་ནི་གནོད་བྱེད་ལ་ཁོང་ཁྲོ་མེད་ཅིང་རྒྱུད་མི་འཁྲུགས་པའི་སེམས་བྱུང་ངོ༌། །གོང་དུ་ཞེ་སྡང་ཞེས་པ་དག་ནི་རྩ་ཉོན་ཁོང་ཁྲོ་དང་དོན་གཅིག་ཡིན་ལ། མདོར་ན་ཁྲོ་བ་བདེར་གནས་ཞེས་དང་། བསྒྲིམས་ཏེ་ཁྲོ་འཇོམ་སོགས་ཀྱི་ཁྲོ་བ་ནི་རྩ་ཉོན་ཁོང་ཁྲོ་ལ་གོ་བར་བྱའི་ཉེ་ཉོན་དུ་གྱུར་པའི་ཁྲོ་བ་ལ་མི་བྱ་སྟེ། འདི་དག་གོང་དུ་ཁོང་ཁྲོའི་ཉེས་དམིགས་རྒྱས་པར་བཤད་ཟིན་པའི་དོན་བསྡུ་དང་ཁོང་ཁྲོ་དེ་ཉིད་གཉེན་པོས་གཞོམ་པར་བྱས་པའི་ཕན་ཡོན་འཆད་བྱེད་ཡིན་པའི་ཕྱིར་དང་འགྲེལ་པ་ཕལ་༌་ཆེར་ལས་ཀྱང་དེ་ལྟར་བཤད་པས་སོ། །འོན་ཀྱང་འགྲེལ་ཆེན་དུ། སེམས་རྩུབ་པའི་མནར་སེམས་ནི་ཞེ་སྡང་ཡིན་ལ་དེ་ལས་བྱུང་བའི་འཇུག་པ་དེའི་དབང་གིས་དབྱུག་པ་ལེན་པ་ལ་སོགས་པ་བྱེད་པ་ནི་ཁྲོ་བ་སྟེ་གཉིས་ཀའང་བཟོད་པའི་སྤང་བྱ་ཡིན་པས་གཅིག་ཏུ་བསྟན་ཏོ། །ཞེས་པ་ལྟར་ན་ཉེ་ཉོན་ཁྲོ་བ་ལ་བྱས་ཀྱང་ཆོག་པ་འདྲ་ལ།ཉེ་ཉོན་ཁྲོ་བ་དེའི་ངོ་བོ་དང་བྱེད་ལས་ནི། ཀུན་བཏུས་ལས། ཁྲོ་བ་གང་ཞེ་ན། གནོད་པར་བྱེད་པའི་རྒྱུ་ཉེ་བར་གནས་པ་ན་ཁོང་ཁྲོ་བའི་ཆར་གཏོགས་པའི་སེམས་ཀྱིས་ཀུན་ནས་མནར་སེམས་པ་སྟེ་མཚོན་ཆ་ལེན་པ་དང་ཆད་པས་གཅོད་པ་ལ་སོགས་པ་དང་གནོད་པ་ཤོམ་པའི་རྟེན་བྱེད་པའི་ལས་ཅན་ནོ་ཞེས་ཀུན་ནས་མནར་སེམས་ཀྱི་རྒྱུ་གང་རུང་ཉེ་བར་གནས་པ་ན་བརྡེག་སོགས་ཀྱི་གནོད་པ་བྱ་འདོད་པའི་ཀུན་ནས་མནར་སེམས་པའོ། །བྱེད་ལས་ནི་དེ་ལྟར་གཞན་ལ་གནོད་པ་ཤོམ་པའི་རྟེན་བྱེད་པའོ། །ཡང་གོང་གི་ཞེ་སྡང་ཟུག་རྔུའི་སེམས་འཚང་ན། །ཞེས་པའི་འཆང་ཞེས་པའི་ཚིག་གི་ནུས་པས་ཁྲོས་པ་དེའི་རྒྱུན་མི་གཏོང་བར་གནོད་པ་དང་གནོད་ལན་བྱ་འདོད་པའི་ཉེ་ཉོན་འཁོན་དུ་འཛིན་པའང་བསྟན་སྙམ་ལ།དེའི་ངོ་བོ་སོགས་ནི། ཀུན་བཏུས་ལས། འཁོན་དུ་འཛིན་པ་གང་ཞེ་ན། དེའི་འོག་ཏུ་ཁོང་ཁྲོ་བའི་ཆར་གཏོགས་པ་ཉིད་ཀྱིས་ཤར་གཉེར་བའི་བསམ་པ་མི་གཏོང་བ་སྟེ་མི་བཟོད་པའི་རྟེན་བྱེད་པའི་༌་ལས་ཅན་ནོ་ཞེས་གསུངས་ལ། །རིན་ཕྲེང་དུའང་། ཁྲོ་བ་སེམས་ཀྱི་འཁྲུགས་པ་སྟེ། །དེ་དང་རྗེས་འབྲེལ་འཁོན་དུ་འཛིན། །ཞེས་དང༌། བཤེས་སྤྲིང་ལས། བདག་ནི་འདིས་སྤོས་འདིས་བཏགས་ཕམ་པར་བྱས། །འདི་ཡིས་བདག་གི་ནོར་ཕྲོགས་གྱུར་ཏོ་ཞེས། །འཁོན་དུ་འཛིན་པས་འཁྲུག་ལོང་རྣམ་བསྐྱེད་དེ། །འཁོན་འཛིན་རྣམ་སྤངས་བདེ་བར་གཉིད་ཀྱིས་ལོག །ཅེས་གསུངས་ཏེ། དེའི་དབང་གིས་གཉིད་མི་འོང་བའང་ཤུགས་ལ་བསྟན་ལ། དེ་ནི། གཉིད་མི་འོང་ཞིང་བརྟན་མེད་འགྱུར། །ཞེས་པ་དང་འདྲ་ལ་དེས་ཀྱང་འཁོན་འཛིན་བསྟན་པར་གྲུབ་བོ། །དེ་ལྟར་ཉོན་མོངས་པ་ཅན་གྱི་སེམས་ཀྱི་རྒྱུན་མི་གཏོང་བར་བརྟན་པོར་འཛིན་པ་སྤོང་དགོས་ཚུལ་ཡང་། གོང་གི་བཤེས་སྤྲིང་གི་ལུང་དེའི་འཕྲོར། སེམས་ནི་ཆུ་དང་ས་དང་རྡོ་བ་ལ། །རི་མོར་བྲིས་པ་ཞེས་སོགས་ཀྱིས། ཉོན་མོངས་པ་ཅན་གྱི་སེམས་ནི་ཆུ་ལ་རི་མོ་བྲིས་པ་ལྟར་དེའི་རྒྱུན་མི་བརྟན་པ་མཆོག་ཡིན་ལ། ཆོས་ལ་སྤྲོ་ཞིང་འདོད་པའི་སེམས་ནི་རྡོ་བ་ལ་རི་མོ་བྲིས་པ་ལྟར་འཇུག་པ་བརྟན་པོ་ནི་མཆོག་ཡིན་པར་གསུངས་སོ། །འདི་ཡན་ཆད་ཀྱི་དོན་ཇི་ལྟ་བར་སློབ་དཔོན་དཔའ་བོས་ཀྱང༌། བསྐལ་པ་སྟོང་དུ་ནས། འཇོམས་པར་བྱེད། ཞེ་སྡང་དང་མཉམ་སྡིག་པ་མེད། །བཟོད་དང་མཉམ་པའི་དཀའ་ཐུབ་མེད། །དེ་ཕྱིར་འབད་པས་བཟོད་པ་བསྒོམ། །སྣ་ཚོགས་པ་ཡི་ཚུལ་གྱིས་ནི། །ཞི་བའི་ཡིད་ནི་མ་བཟུང་ན། །དགའ་དང་བདེ་བ་མྱོང་མ་ཡིན། །སྣང་བའི་ཟུག་རྔུ་ཡིད་གནས་ལ། །གཉིད་མེད་བརྟན་པ་ཡོད་མ་ཡིན། །ཞེ་སྡང་བྲལ་བར་མ་གྱུར་ན། །ཇི་སྲིད་འཚོ་བར་གནོད་དང་བཅས། །ཁྲོ་བ་གཅིག་པུ་བཅོམ་པ་ཡིས། །རྣམ་པར་སྣང་བ་ཐམས་ཅད་བཅོམ། །ཞེས་གསུངས་སོ།།
 
 ཁོང་ཁྲོ་སྐྱེད་བྱེད་ཀྱི་རྒྱུ་དང་དེའི་ཉེས་དམིགས་བསྟན་པ་ནི། དེ་ལ་ཁོང་ཁྲོའི་རྒྱུ་མ་བཟློག་ན་ཁོང་ཁྲོ་བཟློག་མི་ནུས་ཤིང་བཟློག་ཐབས་མེད་པའི་ཕྱིར་དེའི་རྒྱུ་ངོས་གཟུང་ནི། བདག་དང་བདག་གི་བའི་ཕྱོགས་ལ་སྡུག་བསྔལ་སོགས་མི་འདོད་པ་བྱས་པ་དང་བདེ་བ་སོགས་འདོད་པ་འབྱུང་བ་ཡི་གེགས་བྱས་པ་ལས་བྱུང་བར་གྱུར་པའི་ཡིད་མི་བདེ་བ་དེ་ནི་ཞེ་སྡང་སྐྱེད་བྱེད་དང་འཕེལ་བྱེད་ཀྱི་ཟས་ཡིན་པས་དེ་ལ་བུའི་ཡིད་མི་བདེ་བའི་ཟས་མཐུ་ནུས་དང་ལྡན་པ་དེ་འདྲ་རྙེད་པར་གྱུར་ནས་ཉོན་མོངས་པ་ཞེ་སྡང་གི་ལུས་སྟོབས་བརྟས་པའམ་རྒྱས་ཤིང་ནུས་པ་ལྷག་པར་འཕེལ་ཏེ་བདག་ཉིད་འདི་ཕྱི་ཀུན་ཏུ་འཇོམས་པར་བྱེད་ངེས་སོ་ཞེས་ཁོང་ཁྲོའི་རྒྱུ་ཡིད་མི་བདེ་དང་དེའི་ཉེས་དམིགས་བཅས་བསྟན་ལ། དེའང་ཚིག་རྐང་དང་པོ་གཉིས་ཀྱིས་ཡིད་མི་བདེའི་རྒྱུ་དང་གསུམ་པས་ཡིད་མི་བདེ་རང་དང་ཕྱི་མས་ཡིད་མི་བདེ་དེས་ཁོང་ཁྲོ་སྐྱེད་པ་བསྟན་ཏོ།།
 
 ཁོང་ཁྲོ་འགོག་པའི་ཐབས་ལ། ཁོང་ཁྲོ་སྐྱེད་བྱེད་ཀྱི་རྒྱུ་དེ་ཉིད་དང་པོར་གཞོམ་རིགས་པ་ནི། །རྒྱུ་ཡིད་མི་བདེ་དེ་ཉིད་འབྲས་བུ་ཉེས་དམིགས་ཅན་གྱི་ཁོང་ཁྲོ་སྐྱེད་བྱེད་ཡིན་པ་དེ་ལྟ་བས་ན་བདག་གི་ཁྲོདགྲ་བོ་མ་རུངས་པ་ཞེ་སྡང་དེའི་ལུས་སྟོབས་རྒྱས་ཤིང་འཕེལ་བྱེད་ཀྱི་ཟས་ཡིད་མི་བདེ་དེ་ནི་གཉེན་པོའི་༠༠སྟོབས་བསྐྱེད་ནས་རྣམ་པར་གཞོམ་པར་བྱ་རིགས་ཏེ། རྒྱུའམ་རྩ་བ་ཡིད་མི་བདེ་དེ་ཉིད་བཅོམ་ན་འབྲས་བུ་ཉེས་པའི་འབྱུང་གནས་ཁོང་ཁྲོ་དེ་ཉིད་འབྱུང་མི་སྲིད་པའི་ཕྱིར། །དཔེར་ན་ཟས་བཅད་ནས་དགྲ་གསོད་པ་བཞིན་ནོ། །ཡང་ན་བྱང་སེམས་བདག་གིས་དགྲ་བོ་ཞེ་སྡང་དེའི་ཟས་ནི་རྣམ་པར་གཞོམ་ཞེས་བྱེད་ཚིག་སྦྱར་རོ། །ཞེ་སྡང་ལ་དེ་ཙམ་དགྲར་བལྟ་བའི་རྒྱུ་མཚན་ི་ཡིན་ཞེ་ན། འདི་ལྟར་བདག་གི་རྒྱུད་ཀྱི་དགེ་ཚོགས་འཇོམས་ཤིང་ངན་འགྲོའི་སྡུག་བསྔལ་ལ་སྦྱོར་བ་སོགས་ཀྱི་སྒོ་ནས་དུས་རྟག་ཏུ་བདག་ལ་གནོད་པ་འབའ་ཞིག་བྱེད་པ་མས་བདག་གི་དགྲ་ཞེ་སྡང་འདི་ལ་ནི་ལས་གཞན་ཅི་ཡང་བྱ་རྒྱུ་མེད་ལ་འཇིག་རྟེན་ཐ་མལ་པའི་དགྲ་གཞན་ལ་ནི་རེས་རང་གི་དགྲ་ལ་གནོད་པ་བྱེད་ཀྱང་རེས་མི་བྱེད་པར་རང་གི་དོན་དུ་བཟའ་བཏུང་སྤྱོད་པ་གཉིད་ལོག་པ་དགོས་པའི་དོན་གཞན་སྒྲུབ་པ་སོགས་བྱ་བ་གཞན་མང་དུ་ཡོད་པས་ན་ཞེ་སྣང་འདི་ནི་དགྲའི་ནང་ནས་ཀྱང་དགྲ་གཞན་ལས་ཐུ་བའི་དགྲ་མ་རུངས་པར་ངེས་པ་༌དེའི་ཕྱིར་རོ།།
 
 རྒྱུ་དེ་ཉིད་སྤོང་ཕྱིར་ཡིད་བདེ་སྐྱེད་རིགས་ཀྱི་ཡིད་མི་བདེ་བྱ་མི་རིགས་པ་ནི། དེས་ན་དེང་ཕྱིན་ཆད་ནི་ཡིད་མི་བདེ་གཞོམ་པའི་ཕྱིར་མི་འདོད་པ་བྱེད་པ་དང་འདོད་པའི་གེགས་བྱེད་བ་སོགས་རྐྱེན་ངན་གྱི་གནོད་པ་ཆེན་པོ་ཅི་ལ་བབ་པར་གྱུར་ཀྱང་བླའི་བདག་གིས་ནི་དགའ་ཞིང་བདེ་བའི་ཡིད་ནི་ནམ་ཡང་དཀྲུག་པར་མི་བྱའོ་སྙམ་དུ་དམ་བཅའ་བྱས་ནས་ཡིད་བདེ་འབའ་ཞིག་རྒྱུན་དུ་བརྟེན་རིགས་ཏེ། ཡིད་དགའ་བ་ནི་ཡིད་མི་བདེ་བའི་གཉེན་པོ་ཡིན་པས་བདག་གི་མགོ་བོ་གཅོད་བ་སོགས་མི་འདོད་པ་ཅི་བྱུང་ཡང་ཡིད་དགའ་བཞིན་དུ་གནས་ཐུབ་ན་ཡིད་མི་བདེ་སྐྱེ་བའི་གོ་སྐབས་མེད་པས་དེ་སྐྱེ་མི་སྲིད་ལ་དེ་མ་སྐྱེས་ན་ཁོང་ཁྲོ་སྐྱེ་མི་སྲིད་པས་སོ། །མི་འདོད་པ་བྱུང་དུས་སུ་ཡིད་དགའ་བར་གནས་པ་མི་རིགས་སོ་ཞེ་ན། རིགས་ཏེ། མི་དགའ་བའམ་ཡིད་མི་བདེ་བ་བྱས་ཀྱང་འདོད་པའི་གེགས་ཡོད་ན་འདོད་པའི་དོན་ཅི་ཡང་མི་འགྲུབ་པས་རང་གི་སེམས་མི་བདེ་བ་ཙམ་དུ་ཟད་ལ་དེར་མ་ཟད་ཡིད་མི་བདེ་བ་ལས་ཁོ་ཁྲོ་སྐྱེ་ཞིང་དེས་འདོད་པའི་འབྲས་བུ་འབྱིན་བྱེད་ཀྱི་དགེ་ཚོགས་རྒྱ་ཆེ་བ་དག་ནི་འཇོམས་ཤིང་ཉམས་པར་འགྱུར་བས་སོ། །ཀྱང་གི་སྒྲས་འདོད་པའི་གེགས་མེད་ན་མི་དགའ་བ་མ་བྱས་ཀྱང་འདོད་དོན་འགྲུབ་པ་བསྡུའོ་བསླབ་བཏུས་སུ། དེ་ལ་སྡུག་བསྔལ་ཉམས་སུ་ལེན་པའི་བཟོད་པའི་མི་མཐུན་ཕྱོགས་ནི། སྡུག་བསྔལ་གྱིས་འཇིགས་པ་ཉིད་མི་འདོད་པ་བྱུང་བ་དང་ཕྲད་པ་དང་རང་གི་བདེ་བ་ལ་མངོན་པར་ཆགས་པ་ཉིད་༌་འདོད་པའི་གེགས་བྱེད་པ་དང་ཕྲད་པ་སྟེ་དེ་དག་ལས་ཡིད་མི་བདེ་ཞིང་དེ་ལ་ནི་རང་བའམ་ཞུམ་བ་ཉིད་དོ། །དེ་བས་ན་ཟླ་བ་སྒྲོན་མེར། །བདེ་བ་ལ་མི་ཆགས་པ་དང་སྡུག་བསྔལ་ལ་མི་སྐྱོ་བའོ་ཞེས་གསུངས་སོ། །།དཀོན་མཆོག་སྤྲིན་ལས་ཀྱང་། གང་ནང་གི་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་བ་དང་ཡིད་མི་བདེ་བ་དང་འཁྲུགས་པ་དེ་དག་བཟོད་ཅིང་དང་དུ་ལེན་ཏོ། །ཞེས་སོགས་གསུངས་ལ།སྡུག་བསྔལ་ཉམས་སུ་ལེན་པའི་བཟོད་པའི་མི་མཐུན་ཕྱོགས་ཞེས་པ་ནི། སྡུག་བསྔལ་དང་ལེན་གྱི་བཟོད་པའི་མི་མཐུན་ཕྱོགས་ཁོ་ན་ལ་གོ་བར་མི་བྱ་སྟེ། འདིས་བཟོད་པ་གསུམ་ཀའི་མི་མཐུན་ཕྱོགས་ཁོང་ཁྲོ་སྐྱེད་བྱེད་ཀྱི་རྒྱུ་ཡིད་མི་བདེ་བ་དང་དེའི་རྒྱུ་ཚུལ་མིན་ཡིད་བྱེད་སྐྱེ་ཚུལ་བསྟན་ནས་དེ་འགོག་ཚུལ་བཤད་པ་ཡིན་པས་སོ། །དེས་ན་ལུས་སེམས་ལ་མི་འདོད་པའི་གནོད་པ་གང་བྱུང་བཟོད་པའི་བཟོད་པ་གསུམ་ཀའི་མི་མཐུན་ཕྱོགས་ཞེས་པའི་དོན་དུ་ཤེས་པར་བྱའོ། །འགྲེལ་ཆེན་དུའང་དེ་ཉིད་དྲངས་ནས། །དེ་བས་ན་གལ་ཏེ་བདག་གི་མགོ་གཅོད་ནའང་བདག་གིས་དགའ་བ་དཀྲུགས་པར་མི་བྱའོ་ཁོང་ནས་ལྡང་བར་མི་བྱའོ། །དགའ་བ་ནི་ཡིད་མི་བདེའི་གཉེན་པོ་ཡིན་ཏེ་སྡུག་བསྔལ་བྱུང་ཡང་སེམས་རབ་ཏུ་དགའ་བ་ལ་ཡིད་མི་བདེ་བའི་གོ་སྐབས་མེད་པའི་ཕྱིར་ཞེས་གསུངས་ལ། དགའ་བ་ནི་ཡིད་བདེ་བའོ་དཀྲུགས་པ་ནི་ཡིད་མི་བདེ་བའོ་ཞེས་དགེ་ལྷའོ།། །ཡིད་དགའ་བར་གནས་པ་ནི་བློ་གྲོས་མི་ཟད་པའི་མདོ་ལས་རབ་ཏུ་བསྔགས་ཏེ། དེ་ལ་དགའ་བ་གང་ཞེ་ན། གང་སངས་རྒྱས་ཀྱི་ཆོས་རྣམས་དྲན་པ་དང་རྗེས་སུ་དྲན་པ་ལ་དགའ་བ་དང་དད་པ་དང་ལཆོག་ཏུ་དགའ་བ་དང་སེམས་མི་འགོང་ཞིང་མི་བརྫི་བ་དང་ཞེས་སོགས་རྒྱས་པར་གསུངས་སོ། །
 
 གཞན་ཡང་རིགས་པས་ལེགས་པར་བརྟགས་ཤིང་དཔྱད་ན་ཡིད་མི་བདེ་བ་སྐྱེད་མི་རིགས་ཏེ། མི་འདོད་པ་བྱས་པ་དང་འདོད་པའི་གེགས་བྱས་པ་སོགས་ཡིད་མི་བདེ་བ་སྐྱེ་བའི་གནས་དེ་ལ་གལ་ཏེ་ཕྱིར་བཅོས་སུ་ཡོད་ན་ནི་དེ་ལ་མི་དགའ་བར་བྱ་བའི་རྒྱུ་མཚན་ཅི་ཞིག་ཡོད་དེ་ཅི་ཡང་མེད་པས་དེ་མ་ཐག་དེ་ཕྱིར་བཅོས་པའི་ཐབས་བྱས་པས་ཆོག་པས་དེ་ལ་མི་དགའ་བ་སྤངས་ཏེ་དེ་འཆོས་པའི་ཐབས་ལ་ནན་ཏན་བྱ་རིགས་ལ། གལ་ཏེའམ་འོན་ཏེ་སླར་བཅོས་སུ་མེད་ན་ནི་དེ་ལ་མི་དགའ་བ་བྱས་པས་ཀྱང་ཅི་ཞིག་ཕན་དེ་ཅུང་ཟད་ཀྱང་མི་ཕན་ཏེ་འདས་ཟིན་པས་ཐབས་ཅི་ཡང་བྱར་མེད་ལ། དེར་མ་ཟད་ཉེས་པའང་ཡོད་དེ་བཟེ་རེ་ཆེ་ན་སྡུག་བསྔལ་ཕྲ་མོས་ཀྱང་ལྷག་པར་གནོད་པས་བཟོད་དཀའ་ལ་བཟེ་རེ་ཆུང་དུ་སྡུག་བསྔལ་ཆེན་པོའང་བསྲན་ནུས་པས་སོ། །དེ་ལྟར་རྣམ་པར་དཔྱད་ན་ཡིད་མི་བདེ་བ་བསལ་བ་ཉིད་མཆོག་ཡིན་པས་དེ་བསལ་བར་རིགས་ཀྱི་རྣམ་པ་ཀུན་ཏུ་ཡིད་མི་བདེ་སྐྱེད་པར་མི་རིགས་སོ། །འདི་ནི་ཡིད་མི་བདེ་བྱ་མི་རིགས་པའི་རྒྱུ་མཚན་སྔ་མ་ལས་གཞན་ཏེ། དེས་ན་གནོད་པ་དང་སྡུག་བསྔལ་ཅི་ཙམ་བྱུང་ཡང་ཡིད་མི་དགའ་བར་མི་བྱེད་པར་མི་འདོད་པ་གང་བྱུང་ལམ་གྱི་གྲོགས་སུ་ཤེས་པར་བྱས་ནས་རྐྱེན་ངན་ལམ་དུ་འཁྱེར་བ་ལ་བསླབ་པར་བྱ་རིགས་སོ་ཞེས་པའོ།།
 
 གཉིསབཟོད་པ་སྒོམ་ཚུལ།གཉིས་པ་བཟོད་པ་སྒོམ་ཚུལ་ལ་གཉིས། བཟོད་ཡུལ་ངོས་གཟུང་བ། བཟོད་པ་སྒོམ་པ་དངོས་སོ།།དང་པོ་ནི། བདག་གམ་བདག་གི་སོགས་ཏེ། བདག་གམ་བདག་གི་མཛའ་བཤེས་ཀྱི་ཕྱོགས་རྣམས་ལ་ལུས་དང་སེམས་ལ་ཡོངས་སུ་གདུང་བ་སྐྱེད་བྱེད་ཀྱི་སྡུག་བསྔལ་དང༌། ངན་པ་འདི་ཞེས་ཁྱད་དུ་བསད་དེ་རྙེད་པ་གཅོད་པ་སོགས་ཀྱིས་བརྙས་པ་དང༌། དངོས་སུ་གནད་དུ་ཕོག་པས་ཞེ་གཅོད་བྱེད་ཀྱི་སྨད་ར་གཏོང་བས་ཚིག་རྩུབ་དང༌། ལྐོག་ཏུ་གྲགས་པ་མ་ཡིན་པའི་གཏམ་ངན་བརྗོད་པས་མི་སྙན་པ་ཞེས་བྱ་བ་བཞི་པོ་མི་འདོད་དེ། དེ་ལྟ་བུའི་མི་འདོད་པ་བཞི་པོ་བྱས་པ་ན་ཡིད་མི་བདེ་བའི་དབང་ལས་ཁོང་ཁྲོ་སྐྱེ་བ་དང༌། དེ་དག་ལས་བཟློག་པ་བདེ་བ་དང་རྙེད་བཀུར་དང་དངོས་སུ་བསྟོད་པ་དང་ལྐོག་ཏུ་སྙན་པ་བསྒྲགས་པ་བཞི་པོ་བདག་གམ་བདག་གི་མཛའ་བཤེས་ལ་འོང་བར་འདོད་ལ་དེ་བཞིའི་གེགས་བྱས་པ་ནའང་ཡིད་མི་བདེ་བའི་དབང་ལས་ཁོང་ཁྲོ་སྐྱེ་བ་དང༌། དགྲ་ཡི་ཕྱོགས་ལ་འདོད་མི་འདོད་དེ་དག་ལས་བཟློག་པས་ཏེ་སྡུག་བསྔལ་དང་བརྙས་པ་དང་ཚིག་རྩུབ་དང་མི་སྙན་པ་བཞི་པོ་འབྱུང་བར་འདོད་ལ་དེ་བཞི་འབྱུང་བའི་གེགས་བྱས་པ་ལའང་ཁོང་ཁྲོ་སྐྱེ་བ་དང༌། བདེ་བ་དང་རྙེད་པ་དང་བསྟོད་པ་དང་གྲགས་པ་བཞི་པོ་དགྲ་ལ་འབྱུང་བར་མི་འདོད་པ་ལ་དེ་བཞི་བོ་འོང་བའི་གྲོགས་བྱས་པ་ལའང་ཁོང་ཁྲོ་འབྱུང་བ་ཡིན་ཞེས་སོ། །དེ་ལྟར་ན་མི་འདོད་པ་བཅུ་གཉིས་བྱས་པ་དང་འདོད་པ་བཅུ་གཉིས་ཀྱི་གེགས་བྱས་པ་སྟེ་ཉེར་བཞི་པོ་ནི་ཡིད་མི་བདེ་བ་དང་ཁོང་ཁྲོ་སྐྱེ་བའི་ཡུལ་ལོ། །དེ་ལ་མི་འདོད་པ་བཅུ་གཉིས་ནི། བདག་ལ་སྡུག་བསྔལ་སོགས་མི་འདོད་པ་བཞི་བྱེད་པ། །བདག་གི་བཤེས་ལའང་སྡུག་བསྔལ་སོགས་མི་འདོད་པ་བཞི་བྱེད་པ། བདག་གི་དགྲ་ལ་བདེ་བ་སོགས་མི་འདོད་པ་བཞི་བྱེད་པའོ། །འདོད་པ་བཅུ་གཉིས་ཀྱི་གེགས་ནི། བདག་ལ་བདེ་བ་སོགས་འདོད་པ་བཞི་འབྱུང་བ་ལ་གེགས་བྱེད་པ།བདག་གི་བཤེས་ལ་བདེ་བ་སོགས་འདོད་པ་བཞི་འབྱུང་བ་ལ་གེགས་བྱེད་པ། བདག་གི་དགྲ་ལ་སྡུག་བསྔལ་སོགས་འདོད་པ་བཞི་འབྱུང་བ་ལ་གེགས་བྱེད་པའོ། །དེ་དག་ནི་ཁོང་ཁྲོ་སྐྱེ་ཡུལ་གྱི་དབྱེ་བ་སྤྱིར་བསྟན་པ་ཡིན་པ་དེའི་ཤུགས་ལ་དེ་དག་བཟོད་པ་སྒོམ་པའི་ཡུལ་དུ་བྱས་ནས་འོག་ཏུ་འཆད་འགྱུར་ལྟར་གྱི་བཟོད་པ་སློམ་རིགས་པའང་དེ་བཞིན་དུ་སྤྱིར་བསྟན་པ་ཡིན་ནོ།།
 
 གཉིས་པ་བཟོད་པ་སྒོམ་པ་དངོས་ལ་གཉིས། མི་འདོད་པ་བྱེད་པ་ལ་བཟོད་པ་སྒོམ་པ། འདོདཔའི་གེགས་བྱེད་པ་ལ་བཟོད་པ་སྒོམ་པའོ།།དང་པོ་ལ་གསུམ། བདག་ལ་མི་འདོད་པ་བྱེད་པ་ལ་བཟོད་པ་སྒོམ་བ། བདག་གི་བཤེས་ལ་མི་འདོད་པ་བྱེད་པ་ལ་བཟོད་པ་སྒོམ་པ། བདག་གི་དགྲ་ལལེགས་པ་བྱེད་པ་ལ་བཟོད་པ་སྒོམ་པའོ།།དང་པོ་ལ་གཉིས། བདག་ལ་སྡུག་བསྔལ་བྱེད་པ་ལ་བཟོད་པ་སྒོམ་པ། བདག་ལ་བརྙས་སོགས་གསུམ་བྱེད་པ་ལ་བཟོད་པ་སྒོམ་པའོ། །དང་པོ་ལ་གསུམ། སྡུག་བསྔལ་དང་ལེན་གྱི་བཟོད་པ།ཆོས་ལ་ངེས་སེམས་ཀྱི་བཟོད་པ། གནོད་བྱེད་ལ་ཇི་མི་སྙམ་པའི་བཟོད་པ་སྒོམ་པའོ།།དང་པོ་ནི། བདེ་བའི་རྒྱུ་ནི་སོགས་ཏེ། དེ་ལ། སྲིད་པར་སྡུག་བསྔལ་མང་ཞིང་དེ་ངེས་འབྱུང་གི་རྒྱུར་བསྟན་པ་ནི། འཁོར་བ་འདི་ན་བདེ་བ་འབྱུང་བའི་རྒྱུ་ཆོས་དགེ་བ་ལ་འབད་པ་ནི་རེས་འགའ་འབྱུང་ཞེས་ཏེ་བརྒྱ་ལ་རེས་འགའ་ཙམ་ཞིག་ལས་མི་འབྱུང་བས་རྒྱུ་དཀོན་ཞིང་རྙེད་དཀའ་བ་བཞིན་དུ་འབྲས་བུ་བདེ་བའང་ཤིན་ཏུ་དཀོན་ཞིང་རྙེད་དཀའ་བ་དང་། སྡུག་བསྔལ་འབྱུང་བའི་རྒྱུ་སྡིག་པ་མི་དགེ་བ་རང་གི་ངང་གིས་བྱེད་པ་ནི་ཤིན་ཏུ་མང་དུ་འབྱུང་ལ་དེ་ལྟར་རྒྱུ་མང་བ་བཞིན་དུ་འབྲས་བུ་སྡུག་བསྔལ་ཡང་ཤིན་ཏུ་མང་པོ་རྒྱུན་ཆགས་པའི་ཚུལ་གྱིས་འབྱུང་བ་ནི་འཁོར་བ་དང་ཟག་བཅས་ཀྱི་ཆོས་ཀྱི་རང་བཞིན་ཡིན་པས་སྡུག་བསྔལ་ཅི་བྱུང་ཡང་ཡིད་མི་བདེ་བ་སྤངས་ཏེ་རྒྱུ་མི་དགེ་བ་རང་གིས་བསགས་པའི་འབྲས་བུ་སྡུག་བསྔལ་རང་ཐོག་ཏུ་འབྱུང་བ་འདི་མི་རིགས་པ་དང་མི་འོས་པ་ཞིག་མིན་པས་དང་དུ་བླངས་ཏེ་བསྲན་ཚུགས་པར་བྱས་ནས་བཟོད་པ་སྒོམ་རིགས་པའོ།།སྲིད་པའི་རང་བཞིན་སྡུག་བསྔལ་ལས་མ་འདས་པ་ནི། དྲན་ཉེར། འཁོར་བ་ཁབ་ཀྱི་རྩེ་ཙམ་ལ། །བདེ་བ་ནམ་ཡང་ཡོད་མ་ཡིན། །ཞེས་པ་དང༌། བྱམས་པས། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། །ཅེས་སོགས་ལྟར་རོ། །བདེ་བ་དཀོན་ཡང་དེ་བསྒྲུབ་པར་བྱའིསྡུག་བསྔལ་ནི་མི་འདོད་དོ་ཞེ་ན། དེ་ལྟར་འཁོར་བའི་རང་བཞིན་སྡུག་བསྔལ་དུ་བསམ་པ་ལ་དགོས་པ་ཡོད་དེ་སྡུག་བསྔལ་རང་ཉམས་སུ་མྱོང་བ་དང་སྡུག་བསྔལ་ལ་སྡུག་བསྔལ་དུ་ཤེས་ནས་དེའི་ཉེས་དམིགས་མཐོང་བ་མེད་པར་གྱུར་ན་དེ་ལ་སྐྱོ་ཞིང་ཡིད་འབྱུང་བའི་བསམ་པ་མི་སྐྱེ་ལ་དེ་མ་སྐྱེས་ན་ཐར་བ་དོན་གཉེར་གྱི་ངེས་འབྱུང་གི་བསམ་པ་ཇི་བཞིན་པ་སྐྱེ་བའང་མེད་ཅིང་དེ་མ་སྐྱེས་ན་ཐར་པ་ཐོབ་པའི་ཐབས་མེད་ལ། ལྕག་བརྫལ་བསམ་པ་ལ་བརྟེན་ནས་སྡུག་བསྔལ་ཅན་གྱི་འཁོར་བ་ལ་སྐྱོ་བ་སྐྱེ་ཞིང་དེ་ལས་ཐར་བ་ཐོབ་བྱེད་ཀྱི་རྒྱུ་ངེས་པར་འབྱུང་འདོད་ཀྱི་བསམ་པ་སྐྱེ་བའི་རྒྱུ་མཚན་དེ་ལྟ་བས་ན་ཀཱ་ཡེ་སེམས་ཁྱོད་ཀྱིས་ཡིད་མི་བདེ་བསྐྱེད་ནས་ཁོང་ཁྲོ་མི་སྤེལ་བར་ལས་འབྲས་ལ་ཡིད་ཆེས་ཀྱི་བསམ་པ་བརྟན་པོར་མནོས་ལ་སྡུག་བསྔལ་དང་ལེན་གྱི་བཟོད་པ་བསྒོམ་པ་ལ་འབད་པར་བྱོས་ཤིག་ཅེས་པའོ། །དེ་ལྟར་སྲིད་པའི་རུང་བཞིན་སྡུག་བསྔལ་དུ་བསམ་པ་འདི་ལ་བརྟེན་ནས་སྐྱོ་ཞིང་ཡིད་འབྱུང་བའི་སྒོ་ནས་ཐར་པ་ཚོལ་པ་ལ་འཇུག་པའི་ཕྱིར་དེ་ཉིད་ཐར་པ་ཐོབ་བྱེད་ཀྱི་རྒྱུའི་གཙོ་བོ་ཡིན་ལ་དེ་ལས་གཞན་དུ་དེའི་རང་བཞིན་སྡུག་བསྔལ་དུ་མ་ཤེས་ཤིང་དེ་ལ་ཆགས་ཤིང་ཞེན་པས་ནི་ནམ་ཡང་ཐར་པ་འཐོབ་པར་མི་འགྱུར་རོ། །དེ་ལྟར་མདོ་ལས།འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། །ཞེས་དང་། །བཞི་བརྒྱ་པར་ཡང་། གང་ལ་འདིར་སྐྱོ་ཡོད་མིན་པ། །དེ་ལ་ཞི་གུས་ག་ལ་ཡོད། །རང་ཁྱིམ་ལ་བཞིན་སྲིད་པ་ནི། །འདི་ནས་འབྱུང་བའང་བྱ་བ་དཀའ། །ཞེས་དང༌། འཕགས་པ་གྲོལ་སྡེས།སྐྱོ་བའི་སེམས་ལ་བརྟེན་པ་གང༌། །འགའ་ཞིག་མྱ་ངན་འདའ་འགྱུར་ཞིང༌། །འཇིག་རྟེན་ལེགས་སྙམ་ལ་བརྟེན་ནས། །ལ་ལ་འཁོར་བར་འཁོར་བར་འདོད། །ཅེས་གསུངས། དེ་ལྟར་སྲིད་པའི་གནས་འདིར་སྡུག་བསྔལ་གང་ཡང་རུང་བ་རེ་རྟག་ཏུ་ཤས་ཆེར་འབྱུང་བས་དེ་དང་དུ་བླངས་ནས་ལམ་དུ་འཁྱེར་ཐབས་ཤེས་པ་ཞིག་ཅི་ནས་ཀྱང་གལ་ཆེ་སྟེ་དེ་ལས་གཞན་དུ་སྡུག་བསྔལ་བྱུང་བའི་ཚེ་ཡང་ན་དེ་ལ་བརྟེན་ནས་ཡིད་མི་བདེ་སྐྱེ་ཞིང་དེས་ཞེ་སྡང་སྐྱེད་ལ་ཡང་ན་ལམ་ཉམས་སུ་ལེན་པ་ལ་སྲོ་ཤི་བའི་ཞུམ་པ་སྐྱེས་ནས་དེས་ལམ་སྒོམ་པ་ལ་བར་དུ་གཅོད་པར་བསླབ་བཏུས་སོགས་སུ་གསུངས་ལ། དེ་འང་སྡུག་བསྔལ་འགའ་ཞིག་ནི་སྔོན་ལས་ཀྱིས་བསྐྱེད་པ་དང་འགའ་ཞིག་ནི་གཞན་གྱིས་གནོད་པ་བྱས་པ་སོགས་ཨ་བ་འཕྲལ་རྐྱེན་གྱིས་བསྐྱེད་པའང་ཡོད་ལ། ཁ་ཅིག་ནི་ཆོས་ལམ་ལ་ཞུགས་ན་འབྱུང་ལ་དེར་མ་ཞུགས་ན་མི་འབྱུང་བའང༧ཡོད་དོ། །དེ་ལ་སྔ་མ་གཉིས་ནི་གང་ལྟར་ཡང་ངེས་པར་འབྱུང་བས་རེ་ཞིག་བཟློག་མི་ནུས་པས་དེ་དག་ནི་དང་དུ་ལེན་དགོས་ཏེ། དང་ལེན་མེད་ན་སྡུག་བསྔལ་གཞིར་གནས་དེ་རང་གི་སྟེང་དུ་ཡིད་མི་བདེའི་རྣམ་རྟོག་གིས་བསྐྱེད་པའི་སེམས་ཁྲལ་གྱི་སྡུག་བསྔལ་བསྣན་ནས་ཤིན་ཏུ་བཟོད་དཀའ་བར་འགྱུར་ལ། སྡུག་བསྔལ་དང་ལེན་ཡོད་ན་སྡུག་བསྔལ་གཞི་གཞག་དེ་མ་ལོག་ཀྱང་ཡིད་མི་བདེས་བསྐྱེད་པའི་སེམས་ཁྲལ་གྱི་སྡུག་བསྔལ་དེ་གཏན་མེད་ཅི་ང་སྡུག་བསྔལ་ཁོ་རང་དང་སྡུག། བསྔལ་གཞན་ཡང་ལམ་དུ་འཁྱེར་ཐབས་བྱས་པས་སྡུག་བསྔལ་ཇེ་ཆུང་དུ་སོང་ནས་བཟོད་མི་དཀའ་བར་འགྱུར་བ་དང་།ཆོས་ཕྱིར་དཀའ་སྤྱད་ལྟ་བུའི་སྡུག་བསྔལ་བྱུང་བ་ལའང་སྔར་བཤད་ལྟར་འཇིག་རྟེན་ན་དོན་མེད་པའི་ཐབས་སྡུག་བསྔལ་སོགས་ལའང་བཟོད་པར་བྱེད་ན་རང་གཞན་གྱི་དོན་ཆེན་པོ་འགྲུབ་བྱེད་ཀྱི་སྡིག་བསྡལ་ཅིའི་ཕྱིར་མི་བཟོད་སྙམ་པའི་སྒོ་ནས་ལམ་དུ་འཁྱེར་ཤེས་པ་ཞིག་མེད་དུ་མི་རུང་བ་ཡིན་པར་གསུངས་སོ། །དེས་ན་སྡིག་བསྔལ་དང་ལེན་གྱི་བཟོད་པ་སྐྱེད་པ་འདི་གནད་ཤིན་ཏུ་ཆེ་ཞིང་ཉམས་ལེན་གྱི་འགག་སྡོམ་ཆེན་པོ་ཡིན་པའི་ཚུལ་ཤེས་པར་བྱའོ།།
 
 དོན་ཆེན་པོ་སྒྲུབ་ཕྱིར་བཟོད་རིགས་པ་དཔེས་བསྟན་པ་ནི། ལྷ་དབང་ཕྱུག་ཆེན་པོ་དཀའ་ཐུབ་ལ་གནས་པ་ན་ལྷ་རྣམས་ཀྱིས་ལྷ་མོ་ཨུ་མར་སྤྲུལ་ནས་དཀའ་ཐུབ་ལས་བཟློག་པས་དཀའ་བཟློག་སྟེ་དེ་དད་པ་དང༌། ཡུལ་ཀཎྜ་ཟླ་པ་དག་ཟླ་བ་གཟས་ཟིན་པའི་དུས་བསོད་ནམས་འདོད་པས་མེར་བསྲེགས་པ་དང་མཚོན་གྱིས་གཅོད་པ་སོགས་བྱེད་དོ་ཞེས་རྔོག་ལོ་གསུངས་པར་བཤད་ལ། རྒྱ་དཔེར་རྫོང་མོའི་བུ་པ་ཞེས་འབྱུང་ཞིང་དེ་ལ་རྫོང་གཏུམ་མ་ནི་ལྷ་མོ་ཙཎྜི་ཀ་སྟེ་དེའི་བུ་ལ་ལྷར་འཛིན་པ་དག་གིས་སྟོན་ཟླ་འབྲིང་པོའི་ཚེས་དགུའི་དུས་ལ་སོགས་པར་ཞག་གསུམ་མམ་ཞག་གཅིག་སྨྱུང་གནས་བྱས་ནས་རང་གི་ལུས་སྦྱིན་སྲེག་གི་མེར་བསྲེག་པ་དང་ཡན་ལག་གཅོད་པ་དང་འབིགས་པར་བྱེད་པའི་སྡུག་བསྔལ་གྱི་ཚོར་བ་བཟོད་པར་བྱེད་ལ། ལྷོ་ཕྱོགས་ཀྱི་ཡུལ་ཀཎ་ཌ་པ་དག་རང་གི་མིང་ཡིག་གཞན་གྱི་ཐོག་མར་བྲི་བའི་ཆེད་དུ་ང་རྒྱལ་གྱིས་ཕན་ཚུན་འགྲན་ནས་ལུས་བསྲེགས་པ་དང་བཅད་པས་སྡུག་བསྔལ་མྱོང་བར་བྱེད་ཅིང་སྲོག་ཀྱང་འདོར་བར་བྱེད་ཅེས་པ་ནི་གཙོ་བོར་འགྲེལ་ཆེན་ལྟར་ཡིན་ལ། ཡང་དབང་ཕྱུག་གི་དཀའ་ཐུབ་བཟློག་ཅིང་ཉམས་པར་བྱེད་པའི་ལྷ་མོ་ཨུ་མ་ལ་དད་པ་དག་གིས་དེ་མཆོད་ཕྱིར་སྟོན་འབྲིང་གི་ཚེས་དགུའི་དུས་སོགས་ཞག་གཅིག་གམ་གསུམ་དུ་ཟས་བཅད་ནས་རང་གི་ལུས་བསྲེགས་པ་དང་བཅད་པ་སོགས་བྱེད་པ་དང༌། ཡུལ་ཀཎ་ཌ་པ་དག་ཕན་ཚུན་འགྲན་པའི་ཆེད་ལུས་བསྲེགས་པ་དང་བཅད་པ་སོགས་བྱེད་ཅེས་དང༌། ཀཎ་ཌ་པ་ན་གནས་པའི་ཕྱི་རོལ་པ་ཁ་ཅིག་ཚངས་པ་ཐོབ་པར་འདོད་པས་ཉི་ཟླ་གཟས་ཟིན་ཚེ་རང་གི་མགོ་གཅོད་པ་སོགས་བྱེད་ཅེས་འགྲེལ་པ་རྣམས་ལས་འཆད་ཚུལ་ཅུང་ཟད་མི་འདྲ་བ་བྱུང་ལ། གཞན་ཡང་ལོག་པའི་བཤེས་གཉེན་གྱིས་བསླུས་པ་དག་ལམ་ངན་པ་མེ་ལྔ་བསྟེན་ཅིང་བསྲེགས་པ་དང་མདུང་རྩེ་གསུམ་ལ་མཆོངས་ཏེ་གཅོད་པ་སོགས་ཀྱི་སྒོ་ནས་རང་ལ་སྡུག་བསྔལ་གྱི་ཚོར་བ་དྲག་པོ་བྱེད་པ་ནི་དགོས་པའི་དོན་ཅི་ཡང་མེད་བཞིན་དུ་ཡང་བཟོད་པར་བྱེད་ན་དོན་ཆེན་པོ་གཞན་སེམས་ཅན་ཐམས་ཅད་ཀྱི་དོན་དུ་ཐར་པ་ཡི་མཆོག་ཤིན་ཏུ་དཀོན་པའི་སངས་རྒྱས་ཉིད་ཀྱི་གོ་འཕང་བླ་མེད་སྒྲུབ་པའི་དོན་དུ་རྒྱལ་སྲས་རྣམས་ཀྱི་སྤྱོད་པ་ལ་སློབ་པའི་དུས་ཀྱི་དཀའ་སྤྱད་ལ་བདག་ཀོ་ཅིའི་ཕྱིར་སྐྲག་ཅི་སྔར་ནས་མི་བཟོད་པ་བྱེད་པ་མི་རིགས་པས་དགའ་ཞིང་སྤྲོ་བ་བསྐྱེད་དེ་དང་དུ་བླངས་ནས་བཟོད་པར་རིགས་སོ། །དེའང་རྒྱལ་སྲས་སེམས་དཔའ་ཆེན་པོ་སྙིང་རྗེ་ཅན་རྣམས་ནི་གཞན་དོན་དུ་འགྱུར་བ་མཐོང་ན་མནར་མེད་ཀྱི་སྡུག་བསྔལ་ལའང་དགའ་བར་འཛིན་པ་དེ་འདྲ་བ་ཡིན་ན་སེམས་ཅན་རྣམས་སྡུག་བསྔལ་ལས་བསྐྱབ་པའི་ཕྱིར་ལམ་ཉམས་སུ་ལེན་པའི་དུས་ཀྱི་དཀའ་སྤྱད་ཀྱི་སྡུག་བསྔལ་སོགས་གཞན་དོན་གྱི་རྟེན་ཅན་གྱི་སྡུག་བསྔལ་བྱུང་བ་རྣམས་ཀྱིས་འཇིགས་ཤིང་ཞུམ་པར་ག་ལ་འགྱུར་ཏེ་མི་འགྱུར་བར་སྤྲོ་བས་དང་དུ་ལེན་པར་བྱེད་དེ། རྒྱན་ལས། གཞན་དོན་བརྩོན་ལྡན་སྙིང་རྗེའི་བདག་ཉིད་འདི། །གང་ཚེ་མནར་མེད་པར་ཡང་དགར་འཛིན་པ། །དེ་འདྲ་བ་དག་སྲིད་ན་གཞན་རྟེན་ཅན། །སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས། །ཞེས་གསུངས་སོ།།
 
 ཆུང་རིམ་ནས་གོམས་ན་བཟོད་སླ་བར་བསྟན་པ་ནི། སྡུག་བསྔལ་ཆུང་ངུ་ཡིན་ན་བཟོད་ནུས་ཀྱང་སྡུག་བསྔལ་ཆེན་པོ་བཟོད་མི་ནུས་སོ་སྙམ་ན། རིམ་གྱིས་གོམས་ན་སྡུག་བསྔལ་ཆེན་པོའང་བཟོད་པར་འགྱུར་ཏེ། སེམས་ཀྱི་འཛིན་སྟངས་ཐམས་ཅད་གོམས་པའི་རྩ་བ་ཅན་ཡིན་པས་བསྟན་བཅོས་དང་བཟོ་དང་སྒྱུ་རྩལ་སོགས་བསླབ་བྱའི་གནས་གང་དང་གང་ཡང་ཐོག་མར་གོམས་པའི་དུས་སུ་དཀའ་དཀའ་འདྲ་བའང་ཕྱིས་གོམས་པར་གྱུར་ན་སླ་བར་མི་འགྱུར་བའི་ཆོས་ཀྱི་དངོས་པོ་དེ་དང་དེ་དག་ནི་གང་ཅུང་ཟད་ཙམ་ཡང་ཡོད་པ་མ་ཡིན་ནོ། །རྒྱུ་མཚན་དེ་བས་ན་སྡུག་བསྔལ་དང་དུ་ལེན་འདོད་ཀྱི་བསམ་པ་སྙིང་སྟོབས་ཆེན་པོའི་གོ་ཆ་བཟུང་ནས་གཞན་གྱི་ཚིག་རྩུབ་དང་ཚ་གྲང་ལ་སོགས་པའི་གནོད་པ་དང་སྡུག་བསྔལ་ཆུང་རིམ་དང་བསྲེས་ཀྱིན་དང་དུ་བླངས་ནས་བཟོད་པ་གོམས་པར་བྱས་པས་ཕྱིས་ནི་སྡུག་བསྔལ་དང་ལེན་གྱི་བཟོད་པའི་སྟོབས་ཇེ་རྒྱས་སུ་གྱུར་ནས་མགོ་དང་ཡན་ལག་གཅོད་པ་སོགས་ཀྱི་གནོད་པའང་བཟོད་པ་དང་དེ་ནས་ཡང་གོམས་ན་དམྱལ་སོགས་ཀྱི་གནོད་པ་ཆེན་པོའང་བཟོད་པར་འགྱུར་བའི་ཚུལ་༌ཤེས་པར་བྱོས་ཤིག་ཅེས་སམ་བཟོད་པར་བྱའོ་ཞེས་པའོ། །དེ་ལྟར་ཀླུ་སྒྲུབ་ཀྱིས། ལུས་ཅན་རྣམས་ཀྱི་སྐྱོན་ཡོན་ནི། །ཐམས་ཅད་གོམས་པའི་རྩ་བ་ཅན། །གོམས་པའང་རང་ལ་རག་ལས་པས། །དེ་བས་ཡོན་ཏན་གོམས་པ་མཆོག །ཅེས་དང༌། བསླབ་བཏུས་ལས་ཀྱང༌། དེ་ལ་སྡུག་བསྔལ་ཆུང་དུ་ལ་གོམས་པར་བྱ་བ་སྔོན་དུ་བཏང་ན་དཀའ་བ་དང་ཤིན་ཏུ་དཀའ་བ་ལ་གོམས་པ་འགྲུབ་སྟེ། དཔེར་ན་གོམས་པའི་དབང་གིས་སེམས་ཅན་ཐམས་ཅད་སྡུག་བསྔལ་ལ་བདེ་བར་འདུ་ཤེས་པ་དེ་བཞིན་དུ་སྡུག་བསྔལ་བྱུང་བ་ཐམས་ཅད་ལ་བདེ་བར་འདུ་ཤེས་ཉེ་བར་བཞག་པ་གོམས་པས་བདེ་བོའི་འདུ་ཤེས་ཉིད་དུ་ཉེར་བར་གནས་པར་འགྱུར་རོ། །འདིའི་རྒྱུ་མཐུན་པའི་འབྲས་བུ་ནི་ཆོས་ཐམས་ཅད་བདེ་བས་ནོན་པ་ཞེས་བྱ་བའི་ཏིང་ངེ་འཛིན་ཐོབ་པ་ཡིན་ནོ།། ཡབ་སྲས་མཇལ་བའི་མདོ་ལས། བཅོམ་ལྡན་འདས་ཆོས་ཐམས་ཅད་ལ་བདེ་བར་འགྲོ་བར་ཞེས་བགྱི་བའི་ཏིང་ངེ་འཛིན་མཆིས་ཏེ། ཏིང་ངེ་འཛིན་དེ་གང་གིས་ཐོབ་པས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དམིགས་པའི་དངོས་པོ་ཐམས་ཅད་ལ་བདེ་བའི་ཚོར་བ་ཤ་སྟག་མྱོང་བར་འགྱུར་ཞིང་སྡུག་བསྔལ་གྱི་ཚོར་བ་མི་མྱོང་ལ་སྡུག་བསྔལ་ཡང་མ་ལགས་བདེ་བ་ཡང་མ་ལགས་པ་ཡང་མི་མྱོང་སྟེ་དེ་ལ་སེམས་ཅན་དམྱལ་བའི་གནོད་པས་གནོད་པར་བགྱིས་ཀྱང་བདེ་བའི་འདུ་ཤེས་ཉེ་བར་གནས་པར་འགྱུར་བ་དང༌། མིའི་གནོད་པས་གནོད་པ་བགྱིས་ཀྱང་བདེ་བའི་འདུ་ཤེས་ཉེ་བར་གནས་པ་དང༌། ལག་པ་བཅད་དམ་རྐང་པའམ་རྣ་བའམ་སྣ་གཏུབས་ཀྱང་བདེ་བའི་འདུ་ཤེས་ཉེ་བར་གནས་པར་འགྱུར་བ་དང་ཞེས་སོགས་དང༌། ཀནྡྲ་པ་ཎ་ཙམ་དུ་གཏུབས་སམ་འབྲས་ཕྱེ་བཙོ་བ་ལྟར་བཙོས་སམ་གླང་པོ་ཆེ་རྣམས་ཀྱང་བརྫིས་ཀྱང་བདེ་བའི་འདུ་ཤེས་འཇུག་གོ་ཞེས་སོགས་རྒྱ་ཆེར་དྲངས་པ་ལྟར་ཡིན་ལ།དེ་ལྟ་བུའི་ཏིང་ངེ་འཛིན་ཐོབ་པའི་རྒྱུ་ནི། བྱང་སེམས་དེས་སྔོན་སྤྱད་པ་སྤྱོད་པའི་ཚེ། གང་གིས་བདག་ལ་ཁ་ཟས་བྱིན་པ་དེ་དག་ཉེ་བར་ཞི་བའི་བདེ་བ་ཐོབ་པར་གྱུར་ཅིག །ཅེས་སོགས་ཀྱི་སྨོན་ལམ་བཏབ་པས་ཡིན་པར་གསུངས་སོ། །དེ་བཞིན་དུ་གོམས་ན་མི་དཀའ་བ་ནི་དཔེར་ན་སེར་སྣ་ཅན་རྣམས་ཀྱང་གོམས་པའི་དབང་གིས་སྡུག་བསྔལ་ལ་བདེ་བར་འདུ་ཤེས་པ་བཞིན་ནོ་ཞེས་འགྲེལ་ཆེན་དུ་བཤད་ལ། ཡང་དེ་ནི་དཔེར་ན་བློན་པོ་ཀོ་ར་བ་ཞེས་པ་ཐོག་མར་སྟན་རིམ་པ་མང་པོའི་འོག་ན་ཡུངས་འབྲུ་ཡོད་པའི་རྩུབ་པ་མི་བཟོད་པའང་ཕྱིས་ཚེར་མ་ཅན་གྱི་ཤིང་ཁུར་ཆེན་པོ་ཡང་ཁུར་བཟོད་པ་ལྟ་བུའོ་ཞེས་བུ་སྟོན་གསུང་ངོ༌། །
 
 གནོད་པ་ཆུང་རིམ་ནས་ཇི་ལྟར་གོམས་ཚུལ་ནི། དེ་ལ་གོམས་པར་བྱ་བའི་གནོད་པ་ཆུང་ངུ་དེ་གང་ཞེ་ན། སྦྲུལ་དང་ཤ་སྦྲང་དག་གིས་ལུས་ལ་རྨུགས་པའི་གནོད་པ་དག་དང་ནི་བཀྲེས་སྐོམ་དང་ཚ་གྲང་དང་ངལ་དུབ་ལ་སོགས་པའི་ཚོར་བ་སྡུག་བསྔལ་དང་ནད་མེ་དབལ་དང་གཡན་པ་ཟ་ཞིང་འཕྲུག་པ་ལ་སོགས་པ་དང་བཅས་པ་ཡི་དོན་དང་དགོས་པ་ཅུང་ཟད་ཙམ་ཡང་མེད་པའི་སྡུག་བསྔལ་མང་པོ་ཞིག་ཀྱང་གོམས་ན་དེ་ཙམ་བཟོད་མི་དཀའ་བའི་དབང་གིས་དེ་དག་རྒྱུན་པར་བཟོད་པར་བྱ་དགོས་པའང་ཅིས་མ་མཐོང་སྟེ་མངོན་སུམ་མཐོང་ན། 
 
 དོན་ཆེན་པོ་གཞན་དོན་དུ་རྫོགས་བྱང་སྒྲུབ་པའི་ཕྱིར་ལམ་ལ་སློབ་པའི་ཚེ་ཚ་བ་དང་གྲང་བ་དང་ཆར་པ་དང་རླུང་དང་ངལ་དུབ་སོགས་ཀྱི་གནོད་པ་དང་འབྱུང་འཁྲུགས་ཀྱི་ནད་དང་ཐག་པ་སོགས་ཀྱིས་འཆིང་བ་དང་དབྱུག་པ་ལ་སོགས་པས་བརྡེག་པ་དང་མཚོན་གྱིས་གཅོད་པ་ལ་སོགས་པའི་སྡུག་བསྔལ་རྣམས་ལ་བདག་གིས་བཟེ་རེའམ་བཟོད་སྲན་ཆུང་བར་མི་བྱ་སྟེ་དེ་ལྟར་བྱས་ན་གནོད་པ་དང་སྡུག་བསྔལ་ལྷག་པར་འཕེལ་བར་འགྱུར་ཏེ་བཟོད་སྲན་ཇེ་ཆུང་ལ་སོང་བས་སོ།།ཡང་གནོད་པ་འཕེལ་ཞེས་པ་བཟེ་རེ་བྱས་ན་གནོད་པའི་རྒྱུ་ཁོང་ཁྲོ་འཕེལ་བའི་སྐྱོན་ཡོད་ཅེས་བཤད་ཀྱང་འདྲའོ། །དེ་ལས་གཞན་དུ་བཟོད་སྲན་ཆེ་བར་བྱས་ནས་སྡུག་བསྔལ་ཐམས་ཅད་ལ་བདེ་བའི་འདུ་ཤེས་གོམས་པར་བྱས་པ་ལ་དེའི་རྒྱུ་མཐུན་གྱི་འབྲས་བུ་ཆོས་ཐམས་ཅད་ལ་བདེ་བས་ནོན་པའི་ཏིང་ངེ་འཛིན་ཐོབ་ལ་དེ་ཐོབ་པ་ན་ལུས་དུམ་བུ་མང་པོར་བཅད་དམ་དམྱལ་སོགས་ཀྱི་སྡུག་བསྔལ་གྱིས་གཙེས་༌༌་ཀྱང་བདེ་བའི་འདུ་ཤེས་ཁོ་ན་འཇུག་པ་གོང་དུ་བཤད་པ་ལྟར་དང༌། གཞན་ཡང་གོམས་ན་སླ་བར་མི་འགྱུར་བ་མེད་པ་ནི། རྒྱུད་ལས། དངོས་པོ་གང་དང་གང་དག་ལ། །ཡིད་ནི་ཡོངས་སུ་སྦྱོར་བྱེད་པ། །དེ་ནི་དེ་ཡི་དངོས་འགྱུར་ཏེ། །སྣ་ཚོགས་ནོར་བུ་ཇི་བཞིན་ནོ། །ཞེས་དང༌། ངག་དབང་གྲགས་པས་ཀྱང་། །གུས་པ་ལ་སོགས་ཁྱད་པར་གྱིས། །རྒྱུན་དུ་གོམས་པ་གང་ཡིན་པ། །དེ་དང་དེ་ནི་གསལ་འགྱུར་ཏེ། །འདོད་དང་མྱ་ངན་བློ་དང་མཚུངས། །རྟག་ཏུ་འབབ་ན་ཆུ་རྒྱུན་འཇམ་པོས་ཀྱང་། །དུས་སུ་རྡོ་ལེབ་དག་ཀྱང་རྣམ་པར་འབིགས། །བརྐོས་པར་གྱུར་ན་ས་ལས་ཆུ་འབྱུང་ཞིང༌། །གཙུབས་པར་གྱུར་ན་ཤིང་ལས་མེ་འབྱུང་འགྱུར། །མིས་ནི་རྩོལ་བར་བྱས་ལ་མི་འགྲུབ་མེད། །ཅེས་པ་ལྟར་རོ། །སྦྲུལ་དང་སོགས་ཚིགས་བཅད་གཉིས་ཀྱིས་སྔ་མས་གོམས་ན་བཟོད་སླ་བའི་དཔེ་དང་ཕྱི་མས་གང་ལ་གོམས་པར་བྱ་བའི་སྡུག་བསྔལ་བསྟན་པ་ཡིན་ནོ།།།
 
 གོམས་མ་གོམས་ལས་བཟོད་སྟོབས་ཆེ་ཆུང་འོང་བ་དཔེས་བསྟན་པ་ནི། དཔེར་ན་གཡུལ་འགྱེད་པའི་ཚེ་སྐྱེས་བུ་དཔའ་བོ་ལ་ལ་བདག་གི་ལུས་ལ་གཞན་གྱིས་མཚོན་བསྣུན་པ་ལས་རང་གི་ཁྲག་འབབ་པ་༌་མཐོང་ན་ཕ་རོལ་གནོན་པའི་སྙིང་སྟོབས་སམ་དཔའ་བརྟན་ལྷག་པར་གོང་འཕེལ་དུ་སྐྱེ་བར་འགྱུར་ཡོད་ལ། སྐྱེས་བུ་སྡར་མ་ལ་ལ་གཞན་གྱི་ལུས་རྨས་པ་ལས་ཁྲག་ཅུང་ཟད་ཟགས་པ་མཐོང་བ་ཙམ་ན་ཡང་ཤི་ལ་ཐུག་པ་ལྟར་འཇིགས་ཤིང་སྐྲག་ནས་བོག་ཅིང་འཐོམས་ཏེ་དྲན་མེད་དུ་བརྒྱལ་ཏེ་འགྱེལ་འགྲོ་བར་འགྱུར་བའང་ཡོད་དོ། །
 
 དེ་གཉིས་ཀྱི་ཁྱད་པར་དེ་ལྟར་འབྱུང་བ་ནི་རིམ་པ་ལྟར་སེམས་ཀྱི་ངང་རྒྱུད་དཔའ་ཞིང་བརྟན་པ་ལ་གོམས་པས་བཟོད་སྟོབས་ཆེ་བ་དང་། དཔའ་བརྟན་ལ་མ་གོམས་ཤིང་སྐྲག་ཅིང་སྡར་མའི་ངང་ཚུལ་གོམས་པ་ལས་གྱུར་པས་བཟོད་སྟོབས་ཆུང་བ་ཡིན་གྱི་དེ་གཉིས་ཀྱི་ལུས་ལ་སྲ་སྙི་ཡོད་པ་དང་གནོད་བྱེད་ཕ་རོལ་པོ་དང་མཚོན་ཆ་སོགས་ཀྱི་ནུས་སྟོབས་ལ་ཆེ་ཆུང་ཡོད་པའི་ཁྱད་པར་གྱིས་དེ་ལྟར་བྱུང་བ་ནི་མ་ཡིན་ནོ།།དེས་ན་སྡོང་པོ་བཀོད་པ་ལས། བུ་མོ་ཁྱོད་ཀྱིས་ཉོན་མོངས་པ་གཞོམ་པའི་ཕྱིར་དུ་ཐུབ་པར་དཀའ་བའི་སེམས་བསྐྱེད་པར་བྱའོ། མངོན་པར་ཞེན་པ་ཐམས་ཅད་གཞོམ་པའི་ཕྱིར་གཞན་གྱིས་མི་ཐུབ་པའི་སེམས་བསྐྱེད་པར་བྱའོ་ཞེས་དང༌། དྲག་ཤུལ་ཅན་གྱིས་ཞུས་པར། ཤིང་བལ་གྱི་འདའ་མ་ལྟ་བུའི་སེམས་དང་བྲལ་བར་བྱའོ་ཞེས་གསུངས་པ་ལྟར། དང་པོ་ནས་སྙིང་སྟོབས་མ་ཆུང་བ་བསྐྱེད་ནས་བློ་བརྟན་པར་བྱས་ན་སྡུག་བསྔལ་ཆེན་པོ་ཡང་གྲོགས་སུ་འགྲོ་བས་བཟོད་མི་ནུས་པ་གང་ཡང་མེད་ལ། དེ་ལྟ་མིན་པར་དང་པོ་ནས་ངས་འདི་འདྲ་ག་ལ་བཟོད་ཟེར་ནས་རང་ཁྱད་དུ་བསད་ན་སྡུག་བསྔལ་ཆུང་ངུས་ཀྱང་ལམ་ལ་སློབ་པ་ལས་ལྡོག་པའི་རྐྱེན་དུ་འགྱུར་བའང་ཡོད་པར་གསུངས་སོ། །དོན་བསྡུས་ཏེ་གནོད་པས་མི་ཚུགས་པར་བྱ་བར་གདམས་པ་ནི། སྙིང་སྟོབས་སམ་དཔའ་བརྟན་བསྐྱེད་ན་སྡུག་བསྔལ་གྱིས་མི་ཚུགས་པས་སྡུག་བསྔལ་ཆེན་པོས་ཀྱང་གདུང་བར་མི་འགྱུར་ཞིང༌། སྙིང་སྟོབས་ཆུང་ཞིང་སྔར་ན་དོན་མེད་པར་ཡང་སྡུག་བསྔལ་བར་འགྱུར་བ་དེ་ལྟ་བས་ན་སྙིང་སྟོབས་ཆེ་ཞིང་བརྟན་པོར་བསྐྱེད་ནས་གཞན་དོན་དུ་བྱང་ཆུབ་སྒྲུབ་པའི་ཕྱིར་དུ་གནོད་པ་དང་སྡུག་བསྔལ་གང་བྱུང་ཐམས་ཅད་ཕར་ཟིལ་གྱིས་མནན་ནས་ཁྱད་དུ་བསད་ཅིང་ཆོས་ཕྱིར་དཀའ་སྤྱད་ཀྱི་སྡུག་བསྔལ་ཅི་ཙམ་བྱུང་ཡང་ནི་དེ་རྣམས་ཀྱིས་རང་ལ་མི་ཚུགས་པར་བྱོས་ཞེས་ཏེ་ཚུར་ཟིལ་གྱིས་གནོན་མི་ནུས་པར་མི་སྒུལ་བའི་༌་སེམས་སུ་གྱིས་ཤིག །
 
 དེ་ལྟར་སྡུག་བསྔལ་དང་དུ་ལེན་པའི་བཟོད་པ་སྒོམ་ཚུལ་ལ་མཁས་པས་ཐེག་ཆེན་གྱི་ལམ་སྒྲུབ་པའི་སྐབས་སུ་གནོད་པ་དང་སྡུག་བསྔལ་ཅི་ཙམ་བྱུང་ཡང་ནི་ཉམ་ང་མེད་པར་ཐམས་ཅད་བཟོད་པར་བྱས་ནས་སེམས་རྒྱུད་ཀྱི་རབ་ཏུ་དང་ཞིང་དགའ་བ་དེ་ཉིད་ཡིད་མི་བདེ་བ་དང་ཁོང་ཁྲོའི་སྐྱོན་གྱིས་དཀྲུག་སྟེ་རྙོག་པར་བྱས་ནས་ཉམས་པར་མི་བྱའོ། །དེའང་གནོད་པ་དང་སྡུག་བསྔལ་ལ་བཟེ་རེ་ཇི་ཙམ་བྱས་པ་དེ་ཙམ་གྱིས་ཡིད་མི་བདེ་འཕེལ་བས་འདིར་གདུང་ལ་དེ་ལ་བརྟེན་ནས་རྒྱུད་འཁྲུགས་པའི་ཞེ་སྣང་འཕེལ་བས་ཕྱི་མར་འདི་བས་བསྐྲུན་དུ་མེད་པའི་གདུང་བ་སྐྱེད་པའི་ཕྱིར་མཁས་པས་སྡུག་བསྔལ་ལ་མི་༌བཟོད་པའི་བློ་བསྐྱེད་པར་མི་བྱའོ་སྙམ་སེམས་ཀྱི་སྟོབས་བསྐྱེད་ནས་བསྒོམ་པར་བྱ་དགོས་ཏེ་སྙིང་སྟོབས་བསྐྱེད་ན་སྡུག་བསྔལ་ཆེན་པོས་ཀྱང་མི་ཚུགས་པར་བཤད་མ་ཐག་པ་དེའི་ཕྱིར་རོ། །བསླབ་བཏུས་ལས།དེ་ལྟ་བས་ན་རྟག་ཏུ་དགའ་བར་བྱ་སྟེ། ཟླ་བ་སྒྲོན་མེའི་མདོ་ལས། གུས་དང་བཅས་ཤིང་ཡིད་ནི་རྟག་ཏུ་དགའ་བར་བྱ། །ཞི་བའི་ལྟ་བ་ལ་ནི་རྟག་ཏུ་གནས་པར་བྱ། ཞེས་ཇི་སྐད་གསུངས་པ་ལྟ་བུའོ། །ཞེས་སོགས་རྟག་ཏུ་ཡིད་བདེ་སྒོམ་དགོས་པའི་ཚུལ་མང་དུ་གསུངས་སོ། །།ཉོན་མོངས་སྤོང་སྐབས་ཀྱི་སྡུག་བསྔལ་དང་དུ་བླངས་པའི་ཕན་ཡོན་ནི། ལམ་ཉམས་སུ་ལེན་པའི་སྐབས་སུ་སྤང་བྱ་ཁོང་ཁྲོ་སོགས་ཉོན་མོངས་པའི་དགྲ་རྣམས་དང་དེ་འཇོམས་བྱེད་ཀྱི་གཉེན་པོར་གནོད་པ་དང་སྡུག་བསྔལ་སོགས་གང་ལའང་བསྲན་ནུས་པའི་བཟོད་པའི་སྟོབས་ཁྱད་པར་ཅན་བསྐྱེད་ནས་སྤང་གཉེན་ཕན་ཚུན་གཡུལ་འགྱེད་པ་ལ་བརྩོན་པར་བྱ་དགོས་ལ་གཡུལ་འགྱེད་པའི་ཚེ་ན་གནོད་པ་དང་སྡུག་བསྔལ་ཤིན་ཏུ་མང་པོ་འབྱུང་བ་ཆོས་ཉིད་ཡིན་མོད་ཀྱང་། 
 
 རང་གཞན་གྱི་དོན་ཆེན་པོ་འགྲུབ་བྱེད་ཀྱི་རྒྱུར་གྱུར་པའི་ལུས་སེམས་ཀྱི་སྡུག་བསྔལ་ཐམས་ཅད་ཁྱད་དུ་བསད་ནས་ཉོན་མོངས་པ་ཞེ་སྡང་ལ་སོགས་པའི་དགྲ་མ་རུངས་པ་དེ་ཐམས་ཅད་འཇོམས་པར་བྱེད་པ་དེ་དག་ནི་ཉོན་མོངས་པའི་དགྲའི་གཡུལ་ངོར་རྒྱལ་བར་བྱེད་པའི་དཔའ་བོ་ཆེན་པོ་ཟླ་མེད་པ་མཆོག་ཏུ་གྱུར་པ་ཞེས་བྱ་སྟེ་དཔེར་ན་འཐབ་མོ་བྱེད་པའི་ཚེ་ཕ་རོལ་གྱི་མཚོན་ཕོག་པའི་སྡུག་བསྔལ་ཁྱད་དུ་བསད་ནས་དགྲ་གསོད་ནུས་པ་ལ་འཇིག་རྟེན་ན་དཔའ་བོ་ཞེས་བརྗོད་པ་བཞིན་ནོ། །འདིར་རྒྱ་དཔེར། གང་ཞིག་བྲང་དུ་མཚོན་ཕོག་བཞིན། །དགྲ་ལས་ཕྱིར་ཞིང་རྒྱལ་འདོད་པ། །དེ་དེ་རྣམ་རྒྱལ་དཔའ་བོ་སྟེ། །ཞེས་ཡོད་དེ་གཡུལ་ངོར་དགྲས་མཚོན་བརྒྱབ་པ་བྲང་དུ་ཕོག་ཀྱང་ཕོག་བཞིན་དུ་དགྲ་ལས་ཕྱིར་ཞིང་རྒྱལ་བར་བྱེད་འདོད་པ་གང་ཡིན་པ་དེ་དང་དེ་ནི་དགྲ་ལས་རྣམ་པར་རྒྱལ་བའི་དཔའ་བོ་ཞེས་བསྔགས་པ་ཡིན་ཞེས་པའོ། །ལྷག་མ་སྟེ་འཇིག་རྟེན་ན་མ་བསད་ཀྱང་རང་གི་ངང་གིས་འཆི་བའི་སྐྱེ་བོ་གསོད་པ་ལ་དཔའ་བོ་ཞེས་གྲགས་པ་དེ་དག་ནི་རོ་ལ་མཚོན་བསྣུན་ནས་གསོད་པ་དཔའ་བོར་རློམ་པ་དང་འདྲ་བས་དཔའ་བོ་ཞེས་མི་བྱའོ་སྟེ་དེ་ཙམ་ནི་དུད་འགྲོ་ལའང་ཡོད་པས་སོ། །བཤེས་སྤྲིང་ལས། གང་དག་དབང་བོ་དྲུག་ཡུལ་རྣམས་ལ་ནི། །རྟག་ཏུ་མི་བརྟན་གཡོ་དང་གང་དག་གཅིག །གཡུལ་ངོར་དགྲ་ཚོགས་ལས་རྒྱལ་དེ་དག་ལས། །མཁས་རྣམས་དང་པོ་དཔའ་རབ་ལགས་པར་འཚལ། །ཞེས་དབང་པོ་ཐུལ་བ་ལ་བསྔགས་པར་མཛད་པ་ལྟར་རོ། །དེའང་ཐ་མལ་བའི་དགྲ་ནི་མ་བསད་ཀྱང་འཆི་བས་དེ་གསོད་པ་དཔའ་པོ་མིན་ལ།ཉོན་མོངས་པའི་དགྲ་ནི་གཉེན་པོས་མ་བཅོམ་པར་ཞི་བར་མི་འགྱུར་བས་དེ་འཇོམས་པ་ལ་དཔའ་བོ་ཆེན་པོ་ཞེས་བརྗོད་དོ།།ཚོམས་ལས་ཀྱང་། །གང་ཞིག་སྟོང་ཕྲག་སྟོང་དག་གིས། །མི་ཡི་གཡུལ་ལས་རྒྱལ་བ་ལས། །གང་ཞིག་བདག་ལས་རྒྱལ་བྱེད་པ། །དེ་ནི་མི་ནང་གཡུལ་ལས་རྒྱལ། །བདག་ཉིད་ལེགས་པར་བཏུལ་བ་ཡིས། །སྡུག་བསྔལ་རྣམས་ཀྱི་ཕ་མཐར་ཕྱིན། །ཞེས་རང་ངམ་རང་རྒྱུད་ཀྱི་ཉོན་མོངས་ལ་དགྲར་ཤེས་ནསེ་འདུལ་བ་དང་དེ་ཐུལ་བ་ན་སྡུག་བསྔལ་ཐམས་ཅད་ཀྱི་ཕ་མཐར་ཕྱིན་པས་ན་དཔའ་བོའི་མཆོག་ཏུ་བསྔགས་སོ།།
 
 སྡུག་བསྔལ་རང་གི་ཡོན་ཏན་དུ་བསམ་ནས་དང་དུ་ལེན་པ་ནི། གོང་དུ་སྡུག་བསྔལ་བསམ་པ་ངེས་འབྱུང་སྐྱེ་བའི་རྒྱུ་ཡིན་པར་བསྟན་པའི་ཡོན་ཏན་དེར་མ་ཟད་གཞན་ཡང་སྡུག་བསྔལ་ལ་སྡུག་བསྔལ་དུ་༌་ཤེས་ནས་དེའི་ཉེས་དམིགས་བསམ་པའི་ཡོན་ཏན་ནི། རང་སྡུག་བསྔལ་གྱིས་མནར་བ་ན་དེས་སེམས་སྐྱོ་ཞིང་ཡིད་འབྱུང་སྐྱེ་བར་འགྱུར་བས་ང་རྒྱལ་དང་རྒྱགས་པ་སོགས་ཀྱིས་རློམ་པའི་དྲེགས་པ་སེལ་བར་བྱེད་པ་དང་། རང་སྡུག་བསྔལ་གྱིས་གཟིར་བ་ན་རང་ཉམས་ལ་དཔག་ནས་སྡུག་བསྔལ་མཐའ་མེད་ཀྱིས་མནར་བའི་འཁོར་བ་པ་རྣམས་ལ་དམིགས་ནས་དེ་རྣམས་སྡུག་བསྔལ་ཐམས་ཅད་དང་བྲལ་ན་སྙམ་པའི་སྙིང་།རྗེ་སྐྱེ་བ་དང་། སྡུག་བསྔལ་མྱོང་བ་ན་འདི་ནི་སྡིག་པ་མི་དགེ་བའི་འབྲས་བུའོ་སྙམ་པ་ཤེས་ནས་འབྲས་བུ་སྡུག་བསྔལ་དེ་མི་འདོད་ན་རྒྱུ་ལས་ངན་ལྡོག་དགོས་པར་མཐོང་ནས་སྡིག་ལྟུང་ལ་ཆེས་ཤིན་ཏུ་འཛེམ་ཞིང་། སྡུག་བསྔལ་གྱིས་གདུངས་པ་ན་དེའི་ཚེ་སྡུག་བསྔལ་དེ་མི་འདོད་ཅིང་བདེ་བ་འདོད་པ་འོང་ལ་འབྲས་བུ་བདེ་བདེ་འདོད་ན་རྒྱུ་དགེ་བ་སྒྲུབ་དགོས་སོ་སྙམ་ནས་དགེ་བ་སྒྲུབ་པ་ལ་དགའ་བའི་ཡོན་ཏན་དེ་ལམ་གྱི་ཉམས་ལེན་དང་རྗེས་སུ་མཐུན་པའི་ཡོན་ཏན་དེ་དག་སོགས་མང་དུ་འབྱུང་བ་ལ་བསམ་ནས་སྡུག་བསྔལ་དང་དུ་བླང་བར་བྱའོ། །དགེ་ལ་དགའ་ཞེས་པའི་རྒྱ་དཔེར། རྒྱལ་བ་དྲན་ཞེས་ཡོད་དེ་རང་གིས་སྡུག་བསྔལ་མྱོང་བ་ན་འགྲོ་བ་ཡོངས་ལ་སྡུག་བསྔལ་ཐམས་ཅད་ཞི་བྱེད་ཀྱི་ལམ་སྟོན་པ་པོའི་རྒྱལ་བ་དྲན་ནས་དེ་ལ་དགའ་བ་དང་དད་པ་སྐྱེ་བའོ།།གཞན་ཡང་འཇིགས་སྐྲག་དང་སྡུག་བསྔལ་གྱིས་ཉེན་པ་ན་དཀོན་མཆོག་ལ་སྐྱབས་སུ་འགྲོ་འདོད་ཀྱི་༌་བློ་སྐྱེ་བ་སོགས་ཀྱི་ཡོན་ཏན་ཡང་འབྱུང་སྟེ། ད་ནི་འཇིགས་པ་ཆེར་མཐོང་ནས། །ཁྱོད་ལ་སྐྱབས་སུ་མཆི་ལགས་ཀྱི། །ཞེས་སོགས་གསུངས་པས་སོ།།
 
 གཉིས་པ་ཆོས་ལ་ངེས་སེམས་ཀྱི་བཟོད་པ་ནི། མཁྲིས་པ་ལ་སོགས་ཞེས་སོགས་ཏེ། དེ་ལ།གནོད་བྱེད་ལ་རང་དབང་མེད་པས་ཁྲོ་མི་རིགས་པ་ནི། གནོད་བྱེད་ཀྱི་དགྲས་བདག་ལ་སྡུག་བསྔལ་སྐྱེད་པའི་ཕྱིར་དེ་ལ་ཁྲོ་རིགས་སོ་ཞེ་ན། དེ་ལྟ་ན་རང་གི་ལུས་འདི་མཁྲིས་པ་དང་བད་ཀན་དང་རླུང་།མ་སོགས་པའི་བདག་ཉིད་ཅན་ཡིན་ལ་དེ་དག་ཆ་མ་སྙོམས་པར་འཁྲུགས་པ་ལས་བདག་ལ་ནད་སྣ་ཚོགས་ཀྱི་སྡུག་བསྔལ་སྐྱེད་པ་ལའང་ཁྲོ་བར་རིགས་ཏེ་དེ་ནི་སྡུག་བསྔལ་གྱི་ཚོགས་མང་པོ་འབྱུང་བའི་གནས་ཤིན་ཏུ་ཆེ་བ་ཡིན་པའི་ཕྱིར། དེ་ལ་བདག་མི་ཁྲོ་སྟེ་རྒྱུ་རྐྱེན་ཚོགས་པའི་དབང་ལས་འབྱུང་ཁམས་མ་སྙོམས་པར་འཁྲུགས་པ་ཙམ་གྱིས་བསྐུལ་བར་ཟད་ཀྱི་རང་དབང་དུ་བསམ་བཞིན་དུ་བདག་ལ་གནོད་པའི་སྡུག་བསྔལ་སྐྱེད་པ་མིན་པའི་ཕྱིར་ཞེ་ན། འོ་ན་སེམས་ཡོད་ཀྱི་གནོད་བྱེད་རྣམས་ལའང་ཅི་སྟེ་ཁྲོ་བར་བྱེད་དེ་སེམས་མེད་པའི་མཁྲིས་སོགས་དེ་དག་རྒྱུ་དང་རྐྱེན་གྱིས་བསྐུལ་བར་མ་ཟད་སེམས་ཡོད་པའི་གནོད་བྱེད་སཀྱི་དགྲ་བོ་དེ་དག་ཀུན་ཀྱང་རང་ལ་རང་དབང་མེད་པར་སྔོན་གྱི་ལས་ངན་སོགས་ལས་ཉོན་སྣ་ཚོགས་པའི་རྒྱུ་རྐྱེན་གྱིས་བསྐུལ་བ་ཡིན་པའི་ཕྱིར། 
 
 དཔེར་ན་མཁྲིས་པ་ལ་སོགས་པའང་བདག་ལ་ནད་ཀྱི་སྡུག་བསྔལ་སྐྱེད་པར་མི་འདོད་བཞིན་དུ་ཡང་རང་དབང་མེད་པར་རྒྱུ་རྐྱེན་གྱི་ཚོགས་པ་ཚང་བར་གྱུར་པ་ན་འབྱུང་འཁྲུགས་ཀྱི་ནད་སྣ་ཚོགས་འདི་འབྱུང་བར་འགྱུར་བ་ལྟར་དེ་བཞིན་དུ་གནོད་བྱེད་སེམས་ཡོད་ཀྱི་༌་དགྲ་བོས་ཀྱང་གནོད་པ་བྱེད་པ་དང་དེའི་ཕྱིར་དུ་ཁོང་ཁྲོ་སྐྱེད་པར་མི་འདོད་བཞིན་དུ་ཡང་རང་དབང་བ་མེད་པར་ཡིད་མི་བདེ་བ་སོགས་གློ་བུར་གྱི་རྒྱུ་རྐྱེན་ཚང་བ་ཚོགས་ཤིང་འདུས་པའི་སྟོབས་ཀྱི་ནན་གྱིས་བསྐུལ། ལས་ཉོན་མོངས་པ་ཁོང་ཁྲོ་འབྱུང་བར་འགྱུར་ཞིང་ཉོན་མོངས་པའི་རྐྱེན་དེའི་དབང་ལས་གནོད་པ་བྱེད་པའང་འབྱུང་བས་ན་སེམས་མེད་དང་སེམས་ཡོད་གཉིས་ཀའང་མི་འདོད་བཞིན་དུ་རང་དབང་མེད་པར་རྒྱུ་རྐྱེན་ཚོགས་པས་བསྐུལ་བའི་དབང་ལས་འབྱུང་བར་མཚུངས་པའི་ཕྱིར་དེ་གཉིས་ཀྱང་རྐྱེན་འདི་ཙམ་ལས་འབྱུང་བར་ཟད་ཀྱི་རང་དབང་ཅན་མ་ཡིན་པར་མཚུངས་སོ། །ཡང་རྒྱུ་རྐྱེན་ཚོགས་པའི་སྟོབས་ཀྱི་བསྐུལ་བ་ལས་ནན་གྱིས་ཉོན་མོངས་འབྱུང་ཞེས་པའང་སྣང་ངོ༌། །དེས་ན་གཉིས་ཀ་ལ་མི་ཁྲོ་བའམ་ཁྲོ་ན་གཉིས་ཀ་ལ་ཁྲོ་བར་རིགས་ཀྱི་སེམས་མེད་ལ་མི་ཁྲོ་བར་སེམས་ཡོད་ཟུར་དུ་བཀར་ནས་དེ་ལ་ཁྲོ་བ་ནི་མི་རིགས་སོ། །འདིས་རྒྱུ་རྐྱེན་གྱི་ནུས་པ་ལས་སྐྱེ་བར་བསྟན་པས་ན་གཙོ་བོར་ནུས་པའི་རྐྱེན་ལས་བྱུང་བར་བསྟན་ཏོ།།
 
 སེམས་ཡོད་མེད་ཀྱི་གནོད་པ་ཐམས་ཅད་འདོད་པ་ཙམ་ལས་སྐྱེ་བ་མིན་པ་ནི། དེ་གཉིས་མི་མཚུངས་ཏེ་མཁྲིས་སོགས་སེམས་མེད་ལ་གནོད་པ་བྱེད་འདོད་ཀྱི་ཀུན་སློང་གི་བསམ་པ་མེད་པས་ཁྲོ་མི་༌་རིགས་ལ་གནོད་བྱེད་སེམས་ཡོད་ཀྱི་དགྲས་བསམས་བཞིན་དུ་གནོད་པ་བྱེད་པའི་ཕྱིར་དེ་ལ་ཁྲོ་རིགས་སོ་ཞེ་ན། སེམས་ཡོད་ཀྱི་དགྲས་ཀྱང་འདི་ལ་ཁྲོ་བར་བྱའོ་ཁྲོས་ནས་གནོད་པ་བྱའོ་ཞེས་བློའི་གཡོ་བ་སྔོན་དུ་བཏང་ནས་མ་བསམས་ཀྱང་རྒྱུ་རྐྱེན་ཚང་བར་གྱུར་པ་ན་རང་དབང་མེད་པར་སྐྱེ་བོ་རྣམས་ནི་གྱི་ནར་ཏེ་རང་དགར་རྐྱེན་ཙམ་ལ་བརྟེན་ནས་ཁྲོ་བར་བྱེད་ཀྱི་རྐྱེན་མ་ཚང་ན་ཁྲོ་བས་སམ་ཡང་ཁྲོ་བ་སྐྱེ་ཐབས་མེད་དོ། །དེ་བཞིན་དུ་རྒྱུ་རྐྱེན་དེ་དག་གིས་ཀྱང་བདག་ཅག་ཐམས་ཅད་ཚང་བར་ཚོགས་ནས་ཉོན་མོངས་པ་ཁོང་ཁྲོ་བསྐྱེད་པར་བྱའོ་ཞེས་བློས་མ་བསམས་ཀྱང་རྒྱུ་རྐྱེན་ཚོགས་པའི་སྟོབས་ལས་རང་དབང་མེད་པར་ཁྲོ་བའང་སྔ་མ་དེ་བཞིན་དུ་སྐྱེ་བར་འགྱུར་གྱི་རྐྱེན་དེ་དག་མ་ཚང་ན་ཁོང་ཁྲོ་བ་སྐྱེད་པར་བྱའོ་སྙམ་ཡང་༌་ཁོང་ཁྲོ་སྐྱེ་མི་སྲིད་དོ། །དེས་ན་སེམས་ཡོད་མེད་གཉིས་ཀའང་རྐྱེན་གྱིས་བསྐུལ་བ་ཙམ་དུ་འདྲ་ལ་དེ་གཉིས་ཀྱིས་གནོད་པ་སྐྱེད་པའང་རྐྱེན་ཚོགས་ན་སྐྱེ་ལ་རྐྱེན་མ་ཚང་ན་མི་སྐྱེ་བས་རྐྱེན་ལ་རག་ལས་ཤིང་རྐྱེན་གྱི་དབང་ཁོ་ན་ལས་སྐྱེ་བའི་རྟེན་ཅིང་འབྲེལ་བར་འབྱུང་བ་སྒྱུ་མ་ཙམ་དུ་ཟད་ཀྱི་རྐྱེན་ལ་ལྟོས་མེད་ཀྱི་རང་༌དབང༌ཅན་དང་བསམ་པ་ཙམ་གྱིས་བྱེད་པ་ནི་ཡོད་པ་མ་ཡིན་ནོ། །དེས་ན་གནོད་བྱེད་སེམས་ཡོད་ལོགས་སུ་བཀར་ནས་དེ་ལ་གནོད་པ་བྱེད་འདོད་ཀྱི་བསམ་པ་ཡོད་པའི་ཕྱིར་ཞེས་དེ་ཙམ་རྒྱུ་མཚན་དུ་བྱས་ནས་དེ་ལ་ལྷག་པར་ཁྲོ་བ་ནི་རྣམ་པ་ཀུན་ཏུ་མི་རིགས་སོ། །འདིས་བློས་གཡོ་བ་སྔོན་དུ་བཏང་བ་ལས་སྐྱེ་བ་མིན་པར་བསྟན་པས་ན་གཡོ་བ་མེད་པའི་རྐྱེན་ལས་བྱུང་བ་གཙོ་བོར་བསྟན་ཏོ།།
 
 ཐམས་ཅད་རང་དབང་ཅན་དང་འདོད་པ་ཙམ་གྱིས་འབྱུང་བ་མིན་པའི་དོན་བསྡུ་བ་ནི། ཁོང་ཁྲོ་ལ་སོགས་པའི་ཉོན་མོངས་པའི་ཉེས་པ་ཇི་སྙེད་ཡོད་པ་དེ་ཐམས་ཅད་དང་ཉོན་མོངས་པས་ཀུན་ནས་བསླངས་པའི་སྲོག་གཅོད་ལ་སོགས་པའི་སྡིག་པ་སྣ་ཚོགས་པ་རྣམས་དང་དེ་དག་སྐྱེད་བྱེད་ཀྱི་རྒྱུ་རྐྱེན་དང་བཅས་པ་དེ་དག་ཀུན་ཀྱང་རང་རང་སྐྱེད་བྱེད་ཀྱི་རྒྱུ་རྐྱེན་ཚོགས་པ་ཙམ་གྱི་སྟོབས་ལས་བྱུང་བར་ཟད་ཀྱི་རྒྱུ་རྐྱེན་ལ་ལྟོས་པ་མེད་པའི་རང་དབང་ཅན་ནི་གང་ཡང་ཡོད་པ་མ་ཡིན་ནོ། །
 
 ལས་དང་ཉོན་མོངས་པའི་ཉེས་པ་རྣམས་སྐྱེད་བྱེད་ཀྱི་རྐྱེན་རྣམས་ཀྱི་ཚོགས་པ་དེ་དག་གིས་ཀྱང་བདག་ཅག་ཚོགས་ནས་ལས་ཉོན་བསྐྱེད་པར་བྱའོ་ཞེས་སེམས་པ་མེད་པས་ན་བསམ་བཞིན་དུ་འབྲས་བུ་སྐྱེད་པ་མིན་ཀྱང་དེ་དག་ཚོགས་ཙམ་ནས་འབྲས་བུ་འབྱུང་བ་ཡིན་ལ། རྒྱུ་རྐྱེན་ཚོགས་བ་དེས་བསྐྱེད་པའི་འབྲས་བུ་ལས་དང་ཉོན་མོངས་པ་དེ་ཡང་བདག་ཅག་ནི་རྐྱེན་འདི་རྣམས་ཚོགས་ནས་བསྐྱེད་པ་ཉིད་ཡིན་ཅེས་སེམས་པ་ཡོད་པ་མ་ཡིན་ཀྱང་དེ་ལྟའི་འབྲས་བུ་དེ་དག་འབྱུང་བའང་རྒྱུ་རྐྱེན་ཚང་བ་ལ་ལྟོས་དགོས་ལ་རྒྱུ་རྐྱེན་ཚང་བ་ལས་འབྲས་བུ་འབྱུང་བའང་སུས་ཀྱང་བཟློག་ནུས་པ་མིན་ནོ།།དེ་ལྟར་ཡང་རྣམ་འགྲེལ་ལས། མ་ཚང་མེད་རྒྱུ་དེ་ལས་ནི། །འབྲས་བུ་གང་གིས་བཟློག་པར་ནུས། །ཞེས་སོ། །འདིས་ནི་རྒྱུ་རྐྱེན་འབྲས་བུ་ཐམས་ཅད་རང་དབང་ཅན་དང་འདོད་པ་ཙམ་གྱིས་འབྱུང་བ་མ་ཡིན་གྱི་ནུས་པའི་རྐྱེན་དང་གཡོ་བ་མེད་པའི་རྐྱེན་དག་ལས་སྐྱེ་བ་ཡིན་ནོ་ཞེས་བསྟན་ཏེ་གོང་དུ་བཤད་པ་དེ་དག་གི་དོན་བསྡུ་བའོ། །དེས་ན་ཆོས་ཐམས་ཅད་རྟེན་འབྲེལ་སྒྱུ་མ་ཙམ་ལས་བྱེད་པ་མེད་པ་ཡིན་པའི་ཕྱིར་འདི་ཡོད་པས་ནི་འདི་འབྱུང་འདི་སྐྱེས་པས་འདི་སྐྱེ་སྟེ་མ་རིག་པའི་རྐྱེན་གྱིས་འདུ་བྱེད་ཅེས་སོགས་གསུངས་པ་ལྟར་ཡིན་གྱི་རྒྱུ་རྐྱེན་ལ་ལྟོས་མི་དགོས་པའི་རང་དབང་ཅན་དང་འདོད་པ་ཙམ་གྱིས་འབྱུང་བ་ནི་འགའ་ཡང་མེད་དོ། །ཞེས་ཤེས་པར་བྱའོ། །འགྲེལ་བ་འགའ་ཞིག་ཏུ། མཁྲིས་པ་ལ་སོགས་ཀྱིས་རང་དབང་ཅན་མེད་པ་དང་ཁྲོ་བར་བྱ་ཞེས་སོགས་ཀྱིས་སེམས་པ་མེད་པ་བསྟན་ལ། །ཉེས་པ་ཇི་སྙེད་སོགས་རང་དབང་མེད་པའི་དོན་བསྡུ་དང་རྐྱེན་རྣམས་ཚོགས་པ་སོགས་སེམས་པ་མེད་པའི་ཟསདོན་བསྡུར་མཛད་ནས་འཆད་པའང་ཕལ་ཆེར་གོང་དུ་བཤད་པ་ལྟར་ཡིན་ལ། གཞན་ཡང་འཆད་ཚུལ་མི་འདྲ་བ་མང་ངོ༌། །
 
 རང་དབང་ཅན་གྱི་རྒྱུ་རྐྱེན་ཡོད་པར་འདོད་པ་འགོག་པ་ལ།བདག་དང་གཙོ་བོ་རང་དབང་ཅན་ཐུན་མོང་དུ་དགག་པ་ནི། གྲངས་ཅན་པ་དང་རིག་པ་ཅན་པ་སོགས་ན་རེ། ཁྱེད་ཅག་གིས་རང་དབང་ཅན་གྱི་ཆོས་ནི་འགའ་ཡང་མེད་དོ་ཞེས་འདོད་པ་ནི་མི་འཐད་དེ་རྟག་གཅིག་རང་དབང་ཅན་གྱི་བདག་དང་གཙོ་བོ་སོགས་ཡོད་ལ་དེ་ལྟ་བུའི་རང་དབང་ཅན་གྱི་རྒྱུ་རྐྱེན་དེ་དག་ལ་བརྟེན་ནས་གནོད་པ་དང་སྡུག་བསྔལ་སོགས་འབྱུང་བ་ཡིན་ནོ་ཞེ་ན། གྲངས་ཅན་པ་ཁྱོད་ཀྱིས་རྡུལ་མུན་སྙིང་སྟོབས་གསུམ་ཆ་མཉམ་པ་དེ་རྩ་བའི་རང་བཞིན་ཡིན་ཞིང་དེ་ནི་སྤྱིའམ་གཙོ་བོ་ཡང་ཡིན་ནོ་ཞེས་བཏགས་ནས། དེ་ཉིད་རྟག་པ་གཅིག་པུ་རང་དབང་ཅན་ཡིན་པ་སོགས་ཀྱི་མཚན་ཉིད་ལྔ་ལྡན་ཡིན་ལ་དེས་རྣམ་འགྱུར་སྣ་ཚོགས་པས་བསྡུས་པའི་གནོད་པ་དང་སྡུག་བསྔལ་སོགས་རང་དབང་ཉིད་དུ་སྐྱེད་པར་བྱེད་དོ་ཞེས་བྱ་བར་གང་འདོད་པ་དེ་དང༌། ཤེས་རིག་གི་སྐྱེས་བུ་ལ་བདག་གམ་གང་ཟག་ཅེས་བརྗོད་ནས་དེ་ཉིད་ཟ་བོ་རྟག་དངོས་སོགས་ཀྱི་མཚན་ཉིད་དང་ལྡན་པ་དང་དེས་གཙོ་བོས་བསྐྱེད་པའི་རྣམ་འགྱུར་སྒྲ་དང་གཟུགས་སོགས་ཀྱི་ཡུལ་ལ་རང་དབང་ཉིད་དུ་ལོངས་སྤྱོད་པར་བྱེད་དོ་ཞེས་རྟོག་པས་སྒྲོ་བཏགས་ནས་བཞག་པ་གང་ཡིན་པ་དེ་དག་ནི་ཁྱོད་རང་གིས་གྲུབ་མཐས་བཏགས་པ་ཙམ་དུ་ཟད་ཀྱི་ཚད་མས་གྲུབ་པ་ནི་མེད་དེ། གཙོ་བོ་དང་བདག་དེ་དག་ཉིད་ནི་རང་རང་མ་སྐྱེས་པའི་སྔ་རོལ་དུ་སྤྱིའམ་གཙོ་བོས་ནི་གནོད་པ་དང་སྡུག་བསྔལ་ཐ་སོགས་པའི་རྣམ་འགྱུར་རྣམས་རང་དབང་དུ་སྐྱེད་པའི་ཆེད་དང༌། བདག་གམ་གང་ཟག་གིས་ནི་དེ་ལྟ་བུའི་གཙོ་བོས་བསྐྱེད་པའི་རྣམ་འགྱུར་རྣམས་ལ་རང་དབང་དུ་ལོངས་སྤྱོད་པའི་ཆེད་དུ་བདག་ཅག་ནི་འབྱུང་བོའམ་སྐྱེ་བར་བྱའོ་སྙམ་དུ་བློ་སྔོན་དུ་བཏང་ནས་ཆེད་དུ་བསམ་ཤིང་རང་དབང་དུ་འབྱུང་བ་མེད་པའི་ཕྱིར་ཏེ། དེ་དག་རང་རང་མ་སྐྱེས་པའི་ཕྱིར་དཔེར་ན་མོ་གཤམ་གྱི་བུ་བཞིན་ནོ། །ཁྱབ་སྟེ། མ་སྐྱེས་པར་ནི་དེ་དག་རང་རང་གི་ངོ་བོར་གཏན་ནས་གྲུབ་པ་མེད་དགོས་པའི་ཕྱིར་ན་མེད་པས་ཁྱབ་ལ། མེད་ན་བྱ་བ་བྱེད་པའི་ཆེད་དུ་འབྱུང་བ་མེད་པས་ཁྱབ་པའི་ཕྱིར་རོ། །མ་སྐྱེས་པའི་ཕྱིར་ཞེས་པའི་རྟགས་གྲུབ་སྟེ་གཙོ་བོ་དང་བདག་དེ་དག་རྟག་པ་དང་རང་དབང་ཅན་དུ་ཁས་བླངས་པ་གང་ཞིག་སྐྱེས་ན་མི་རྟག་པ་དང་རྒྱུ་རྐྱེན་གྱི་གཞན་དབང་ཅན་དུ་འགྱུར་དགོས་པས་སོ། །དེ་ལྟར་མོ་གཤམ་གྱི་བུ་བཞིན་དུ་རང་ཉིད་མ་སྐྱེས་ཤིང་རང་གི་ངོ་བོར་གྲུབ་པ་གཏན་ནས་མེད་པར་གྱུར་ན། དེ་ཡི་ཚེ་དེ་གཉིས་རྟག་གཅིག་རང་དབང་ཅན་གྱི་ངོ་བོར་སྐྱེ་བའམ་འབྱུང་བར་འདོད་པ་དང་རང་རང་གི་བྱ་བ་བྱེད་པ་འདོད་པའང་གང་ཞིག་ཡིན་ཏེ་རྟག་པ་དང་རང་དབང་ཅན་ཡིན་ན་སྐྱེ་བར་འགལ་ལ་རྣམ་འགྱུར་སྐྱེད་པ་དང་ཡུལ་ལ་སྤྱོད་པ་སོགས་ཀྱི་བྱ་བ་བྱེད་པར་ཡང་འགལ་བས་དེ་འདྲ་གཏན་ནས་མི་སྲིད་པའི་ཕྱིར་ཞེས་གཙོ་བོ་དང་བདག་གཉིས་རང་དབང་ཅན་དུ་འདོད་པ་ཐུན་མོང་དུ་འགོག་ཚུལ་ལོ།།
 
 བདག་རྟག་པ་བྱེ་བྲག་ཏུ་འགོག་པ་ནི། གོང་དུ་སྨོས་པ་ལྟར་གྱི་བདག་ཤེས་རིག་གི་སྐྱེས་བུ་རྟོག་པ་དེས་ནི་གཙོ་བོས་གཏད་པའི་ཡུལ་ལ་རྟག་ཏུ་རང་དབང་དུ་ལོངས་སྤྱོད་པར་བྱེད་དོ་ཞེས་འདོད་པའང་མི་འཐད་དེ་དེ་ལྟར་བདག་དེ་རྟག་པའང་ཡིན་ལ་ཡུལ་ལ་རང་དབང་དུ་ལོངས་སྤྱོད་པར་བྱེད་པའང་ཡིན་ན། དེ་འདྲའི་བདག་དེ་ཡུལ་གཟུགས་སྒྲ་སོགས་འཛིན་པའི་བྱ་བ་ལ་རྟག་ཏུ་གཡེངས་ཤིང་ལོངས་སྤྱོད་པར་བྱེད་དགོས་པར་འགྱུར་བས་ན་ཡུལ་སྒྲ་སོགས་ལ་ལོངས་སྤྱོད་པའི་སྐྱེས་བུ་དེ་ནམ་ཡང་འགག་པར་འགྱུར་བའང་མ་ཡིན་ནོ་ཞེས་ཏེ་མ་ཡིན་པར་ཐལ་ལོ། །ནམ་ཡང་མི་འགག་པ་དང་ཡུལ་མི་འཛིན་པའི་དུས་མི་སྲིད་པར་ནི་འདོད་པར་མི་ནུས་ཏེ་ཡུལ་འགགས་པ་ན་འཛིན་རྒྱུའི་ཡུལ་མེད་པའི་ཕྱིར་དེའི་ཡུལ་ཅན་གྱི་བློ་ཡང་འགག་དགོས་པ་དང་ཡུལ་མི་འཛིན་པར་ཡང་ཚད་མས་གྲུབ་པའི་ཕྱིར་རོ། །འདི་དག་འོག་ཏུ།གཙོ་བོ་རྟག་པ་སོགས་དང༌། གལ་ཏེ་སྒྲ་ཡི་ཤེས་རྟག་ཞེས་སོགས་ཀྱི་སྐབས་སུ་འཆད་པ་ལས་ཤེས་པར་བྱའོ། །འང་གི་སྒྲས་རྟག་པ་ཡིན་ན་འགག་པར་འགྱུར་བ་མ་ཡིན་པར་མ་ཟད་སྐྱེ་བ་དང་བྱེད་པ་པོ་སོགས་ཀྱང་མ་ཡིན་པར་ཐལ་བ་བསྡུས་པ་ཡིན་པར་བཤད་དོ།།
 
 རིགས་པ་ཅན་པས་བཏགས་པའི་བདག་དགག་པ་ནི། སེམས་མེད་པའི་བདག་རྟག་པ་བེམ་དངོས་སུ་འདོད་ཅིང་དེ་ཡང་ལས་བྱེད་པ་པོ་དང་རྣམ་སྨིན་མྱོང་བ་པོ་ཡིན་པ་དང་ཐམས་ཅད་ལ་ཁྱབ་པའི་བདག་ཉིད་དུ་ཡོད་ལ་དེ་ལྟ་བུའི་བདག་དེས་རྣམ་འགྱུར་རྣམས་ལ་རང་དབང་དུ་སྤྱོད་པར་བྱེད་པ་དང་གནོད་པ་དང་སྡུག་བསྔལ་སོགས་ཀྱང་རང་དབང་དུ་བྱེད་དོ་ཞེས་མུ་སྟེགས་རིགས་པ་ཅན་པ་དག་འདོད་ལ་བྱེ་བྲག་པས་ཀྱང་དེ་ལྟར་འདོད་དོ། །དེ་ནི་མི་རིགས་ཏེ། ཅི་སྟེ་བདག་དེ་བེམ་དངོས་རྟག་པ་ཡིན་ན་ནི་འདུས་མ་བྱས་ཀྱི་ནམ་མཁའ་བཞིན་དུ་རྣམ་འགྱུར་ལ་ལོངས་སྤྱོད་པ་དང་འབྲས་བུ་སྐྱེད་པ་སོགས་ཀྱི་བྱེད་པ་ཅི་ཡང་མེད་པར་མངོན་པའམ་གསལ་ཏེ་རྟོག་དངོས་ཡིན་པའི་ཕྱིར་ཞེས་རྟག་པ་ལ་བྱ་བྱེད་མི་འཐད་པར་བསྟན་ཏོ། །བདག་རང་གི་ངོ་བོ་རྟག་པ་ཡིན་པས་འབྲས་བུ་སྐྱེད་པ་དང་རྣམ་འགྱུར་ལ་སྤྱོད་པ་སོགས་མི་བྱེད་ཀྱང་ལྷན་ཅིག་བྱེད་པའི་རྐྱེན་གཞན་སེམས་པ་དང་རྩོལ་བ་སོགས་མི་རྟག་པ་དང་འཕྲད་པ་ན་བྱ་བ་ཐམས་ཅད་བྱེད་དོ་ཞེ་ན། རྟག་པ་ཡིན་ན་རྐྱེན་དང་ཕྲད་པ་མི་སྲིད་ལ་གལ་ཏེ་སེམས་པ་ལ་སོགས་པ་ལྷན་ཅིག་བྱེད་པའི་རྐྱེན་རྣམས་གཞན་དང་ཕྲད་ན་ཡང་བདག་རང་གི་ངོ་བོ་ནམ་ཡང་འགྱུར་བ་མེད་༌༡པའི་རྟོག་པའི་དངོས་པོ་ཡིན་ན་རྐྱེན་གཞན་གྱིས་ཀྱང་དེ་ལ་ཕན་འདོགས་ཀྱི་ཁྱད་པར་སྔར་མེད་ཅི་ཞིག་བྱར་ཡོད་དེ་ཅུང་ཟད་ཀྱང་བྱར་མེད་པས་སོ། 
 
 ཁྱབ་པ་ཡོད་དེ། ལྷན་ཅིག་བྱེད་པའི་རྐྱེན་གཞན་གྱིས་ཕན་འདོགས་པའི་གྲོགས་བྱེད་པའི་ཚེ་ཡང་བདག་རང་ཉིད་ནི་སྔོན་རྐྱེན་དང་མ་འཕྲད་པའི་གནས་སྐབས་བཞིན་དུ་བྱ་བ་ཅི་ཡང་མི་བྱེད་པའི་རྟག་དངོས་ཀྱི་རང་བཞིན་ལས་མ་འདས་ལ། དེ་ལྟ་ན་རྐྱེན་གཞན་གྱི་ཕན་འདོགས་ཀྱི་བྱེད་པས་བྱེད་མེད་ཀྱི་བདག་དེ་ལ་སྔར་འབྲས་བུ་སྐྱེད་མི་ནུས་པ་ལ་ཕྱིས་སྐྱེད་ནུས་པ་ལྟ་བུའི་ཁྱད་པར་ཅི་ཞིག་བྱས་ཏེ་ཅུང་ཟད་ཀྱང་མ་བྱས་པས་ཁྱབ་པའི་ཕྱིར་ཞེས་བྱེད་མེད་ཀྱི་རང་བཞིན་དུ་གནས་པའི་རྟག་པ་ལ་རྐྱེན་གྱི་བྱེད་པ་མི་འཇུག་པར་བསྟན་ཏེ། དེ་དག་ནི་ཁྱོད་འདོད་པ་ལྟར་གྱི་ལྷན་ཅིག་བྱེད་པའི་རྐྱེན་ཡོད་དུ་ཆུག་ཀྱང་དེས་གྲོགས་བྱེད་པ་མི་འཐད་ཅེས་འགོག་པའོ།།བདག་རང་གི་ངོ་བོར་གྱུར་པའི་ཕན་པ་མི་བྱེད་ཀྱང་བདག་ལས་དོན་གཞན་པའི་ཕན་པ་བྱེད་པས་ན་བདག་དེ་རྟག་པ་ཡིན་ཡང་རྐྱེན་གྱི་དབང་ལས་བྱེད་པ་པོར་འཇོག་པ་འཐད་དོ་ཞེ་ན། ལྷན་ཅིག་བྱེད་པའི་རྐྱེན་ཉིད་མ་གྲུབ་པས་དེ་ལྟར་འདོད་པ་ཡང་མི་རིགས་ཏེ། བདག་རྟག་དངོས་དེ་ཡི་འབྲས་བུ་སྐྱེད་པ་སོགས་ཀྱི་ལྷན་ཅིག་བྱེད་པའི་རྐྱེན་དོན་གཞན་ནི་འདི་ཡིན་ནོ་ཞེས་བདག་དང་འབྲེལ་བར་འགྱུར་གང་ཞིག་ཡོད་དེ་བདག་གཅིག་དང་དེ་བྱུང་གི་འབྲེལ་བ་གང་ཡང་མེད་པས་སོ། །དེའང་དོན་གཞན་ཡིན་པས་བདག་གཅིག་ངོ་བོ་གཅིག་པའི་འབྲེལ་བ་མེད་ལ་དེ་གཉིས་རྒྱུ་འབྲས་ཀྱི་ཚུལ་དུ་སྔ་ཕྱི་རིམ་ཅན་དུ་གྲུབ་པ་མ་ཡིན་པས་དེ་ལས་དེ་བྱུང་གི་འབྲེལ་བ་ཡང་མེད་པས་སོ་ཞེས་རྟག་པ་ཡིན་ན་རྐྱེན་དང་འབྲེལ་མེད་ཡིན་དགོས་ལ། དེའི་ཕྱིར་ལྷན་ཅིག་བྱེད་པའི་རྐྱེན་ཉིད་ཀྱང་མ་གྲུབ་པོ་ཞེས་བསྟན་ཏོ། །དེ་དག་གིས་ནི་གཙོ་བོ་རྟག་པ་དང་བདག་རྟག་པ་སོགས་ལས་སྐྱེ་བ་མིན་གྱི་མི་རྟག་པའི་རྐྱེན་ལས་བྱུང་བ་ཡིན་ནོ་ཞེས་བསྟན་ཏོ།།
 
 དངོས་པོ་ཀུན་སྤྲུལ་པ་ལྟར་ཤེས་ནས་ཁྲོ་མི་རིགས་པ་ནི། གོང་དུ་བཤད་པའི་ཚུལ་ཇི་ལྟར་འབྲས་བུ་སྐྱེད་པའི་བྱ་བ་ལ་སོགས་པའི་དངོས་པོ་ཐམས་ཅད་རང་དབང་དུ་གྲུབ་པ་མ་ཡིན་པར་རྒྱུ་དང་རྐྱེན་གཞན་ལ་རག་ལས་ཤིང་ལྟོས་དགོས་པས་གཞན་གྱི་དབང་ལས་བྱུང་བ་ཙམ་ཤ་སྟག་ཡིན་ལ་རྒྱུ་རྐྱེན་གཞན་དེ་རྣམས་ཀྱང་རང་རང་སྐྱེད་བྱེད་ཀྱི་རྒྱུ་རྐྱེན་སྔ་མ་སྔ་མ་དེ་ཡི་དབང་གིས་འབྱུང་དགོས་པས་ན་རྒྱུ་རྐྱེན་གཞན་དེའང་རང་དབང་མེད་ཅིང༌། དེ་ལྟའི་རྒྱུ་རྐྱེན་གྱི་ཐོག་མའི་མཐའ་ཐུག་པ་མེད་པས་ན་རང་དབང་ཅན་གྱི་དངོས་པོ་འགའ་ཡང་མི་སྲིད་པར་རྒྱུ་རྐྱེན་གཞན་གྱི་དབང་ལས་བྱུང་བའི་རྟེན་འབྲེལ་ཙམ་དང་དེ་ཡང་རང་བཞིན་གྱིས་སྟོང་པ་དང་སྟོང་བ་བཞིན་དུ་ཡང་སྣང་ཞིང་བྱ་བ་བྱེད་པའི་ཚུལ་དེ་ལྟར་ཤེས་བ་ཤིང་ཁོང་དུ་ཆུད་ནས་སྒྱུ་མ་དང་སྤྲུལ་པ་ལྟ་བུའི་དངོས་པོ་ཀུན་ལའང་ཁྲོ་བར་མི་འགྱུར་ཏེ། ཁྲོ་བ་སྐྱེ་བའི་ཡུལ་ཡུལ་ཅན་ཁྲོ་བ་བཅས་ཐམས་ཅད་རྟེན་འབྲེལ་སྒྱུ་མ་ཙམ་དང་རང་བཞིན་སྟོང་ཉིད་དུ་ངེས་པ་དེའི་ཕྱིར་རོ།།དེ་ལྟར་ཆོས་ཐམས་ཅད་སྣང་ལ་རང་བཞིན་མེད་པ་སྤྲུལ་བ་དང་སྒྱུ་མ་ལྟ་བུར་ཐུགས་སུ་ཆུད་པའི་རྒྱལ་བའི་སྲས་པོ་རྣམས་ནི་ནོར་ལོངས་སྤྱོད་སོགས་འབྱོར་ཞིང་རྒྱས་པའི་དུས་དང་མི་འདོད་པའི་སྡུག་བསྔལ་དང་རྒྱུད་པ་སོགས་བཟོད་དཀའ་བ་ཇི་ཙམ་བྱུང་ཡང་ཆགས་ཤིང་ཁེངས་པ་དང་སེམས་ཁོང་ནས་འཁྲུགས་པ་དང་ཞུམ་ཞིང་སྲོ་ཤི་བ་ལྟ་བུའི་ཉོན་མོངས་པའི་འཇིགས་པ་མེད་ལ། དེའི་ཕྱིར་གཞན་དོན་དུ་སྐྱེ་བ་ལེན་པའང་སྐྱེད་ཚལ་དུ་འགྲོ་བ་ལྟར་རྟོགས་པས་སྡུག་བསྔལ་གྱི་སྣང་བ་མི་འབྱུང་བ་དང་གཞན་དོན་སྒྲུབ་པའི་ཕྱིར་དུ་དཀའ་སྤྱད་ངལ་དུབ་ཇི་ལྟ་བུ་བྱུང་ཡང་དེ་དག་གིས་འཇིགས་པ་མེད་པ་སོགས་ཆོས་ལ་ངེས་པར་སེམས་པའི་བཟོད་པ་ཁྱད་པར་ཅན་དང་ལྡན་པར་གསུངས་ཏེ། རྒྱན་ལས། དེ་ཡིས་ཆོས་ཀུན་སྒྱུ་མ་ལྟ་བུ་དང༌། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་བའི་དུས་དང་རྒུད་པའི་དུས་ན་ཡང་། །ཉོན་མོངས་སྡུག་བསྔལ་དག་གིས་འཇིགས་པ་མེད། །ཅེས་སོ། །།དེས་ན་ཁོང་ཁྲོ་སོགས་ཀྱི་ས་བོན་དྲུངས་ནས་འབྱིན་བྱེད་ཀྱི་གཉེན་པོ་རྟེན་འབྱུང་རང་བཞིན་མེད་པའི་གནས་ལུགས་ཁོང་དུ་ཆུད་པའི་ཐབས་ལ་འབད་ནས་བསླབ་པར་བྱ་རིགས་ཏེ་ཕན་ཡོན་དེ་ལྟར་འབྱུང་བས་སོ།།
 
 དེ་ལ་ལོག་རྟོག་སྤངས་ནས་དགོས་པ་བསྟན་པ་ནི། དེ་ལྟར་ཆོས་ཐམས་ཅད་སྒྱུ་མ་དང་སྤྲུལ་པ་བཞིན་དུ་བདེན་པར་གྲུབ་པ་རྡུལ་ཙམ་ཡང་མེད་པ་དེ་ལྟ་བུ་ཡིན་ན་གཉེན་པོ་གང་གིས་སྤང་བྱ་གང་ཞིག་བཟློག་པར་བྱ་སྟེ་སྤང་གཉེན་བྱ་བྱེད་ཐམས་ཅད་རང་བཞིན་གྱིས་སྟོང་པའི་ཕྱིར། དེས་ན་ཁྲོ་མི་རིགས་པར་མ་ཟད་གཉེན་པོ་བཟོད་པས་སྤང་བྱ་ཁོང་ཁྲོ་བཟློག་པའང་རིགས་པ་མིན་ནོ་ཞེ་ན། སྤང་གཉེན་བྱ་བྱེད་ཐམས་ཅད་དོན་དམ་པར་མ་གྲུབ་ཀྱང་ཐ་སྙད་ཀུན་རྫོབ་ཙམ་དུ་གཉེན་པོ་བཟོད་པས་སྤང་བྱ་ཁོང་ཁྲོ་བཟློག་པ་དེ་ལ་བརྟེན་ནས་ཁྲོ་བ་ལ་སོགས་པའི་ཉོན་མོངས་ཐམས་ཅད་འགག་པར་འགྱུར་ལ་དེ་ལྟར་གྱུར་ན་སྡུག་བསྔལ་གྱི་ཚོགས་རྣམས་རྒྱུན་ཆད་ནས་མཐོ་རིས་ཐར་པའི་འབྲས་བུ་འབྱུང་བར་འགྱུར་བར་འདོད་པས་ན་གཉེན་པོ་བཟོད་པས་སྤང་བྱ་ཁྲོ་བ་བཟློག་པ་ལ་མི་རིགས་པ་ཅི་ཡང་མེད་ཅེས་བཤད་པའམཡང་ན་སྤང་གཉེན་ཐམས་ཅད་རང་བཞིན་མེད་པར་རྟོགས་པ་དེ་ལ་བརྟེན་ནས་ཁོང་ཁྲོ་སོགས་ཉོན་མོངས་ཐམས་ཅད་ཟད་པར་འགྱུར་ལ་དེ་ཟད་པས་སྡུག་བསྔལ་རྣམས་རྒྱུན་འཆད་པར་འགྱུར་བ་འདོད་པ་ལ་མི་རིགས་པ་མེད་ཅེས་སྦྱར་རོ། །འདི་ལྟ་བུའི་དོགས་པ་སྐྱེ་བ་ནི་བདེན་གཉིས་འགལ་བར་འཛིན་པའི་ལོག་་པར་རྟོག་པ་སྟེ་རང་བཞིན་གྱིས་སྟོང་པ་ལ་སྤང་གཉེན་སོགས་ཀྱི་བྱ་བྱེད་གང་ཡང་འཇོག་མི་ཤེས་ལ་བྱ་བྱེད་སོགས་བཞག་ན་རང་བཞིན་གྱིས་སྟོང་པའང་མི་རིགས་སོ་སྙམ་པས་སོ།།
 
 སྐབས་དོན་དང་སྦྱར་ཏེ་དོན་བསྡུ་བ་ནི། རྒྱུ་རྐྱེན་འབྲས་བུ་ཐམས་ཅད་རང་དབང་མེད་པར་གཞན་དབང་རྟེན་འབྲེལ་ཙམ་ཡིན་པའི་རྒྱུ་མཚན་དེ་བས་ན་སྔར་ནས་རང་ལ་གནོད་པ་བྱེད་པའི་དགྲ་བོའམ་སྔར་ཕན་པ་བྱེད་པའི་མཛའ་པོ་ཡིན་ཡང་རུང་སྟེ་ཕྱིས་མི་རིགས་པའི་གནོད་པ་བྱེད་པ་མཐོང་བར་གྱུར་ན་གནོད་བྱེད་དེ་ལ་རང་དབང་མེད་ཀྱི་གོང་དུ་བཤད་མ་ཐག་པ་ལྟར་ཁོང་ཁྲོ་སོགས་ཉོན་མོངས་པ་འདི་འདྲའི་རྐྱེན་གཞན་གྱི་དབང་ལས་གྱུར་ཏེ་ཞེས་དེ་ལྟར་བློ་ལ་ངེས་པར་བྱས་ནས་དོན་དེ་སོམས་ཏེ་ཡིད་མི་བདེ་བ་དང་ཁོང་ཁྲོས་རྒྱུད་དཀྲུགས་པར་མི་བྱ་བར་དགའ་བ་དང་བདེ་བར་མནོས་ཤིག
 
 གལ་ཏེ་རྒྱུ་རྐྱེན་གཞན་ལ་ལྟོས་མི་དགོས་པར་རང་དགས་ཏེ་རང་དབང་དུ་འདོད་པ་ཙམ་གྱིས་ཅི་དགོས་པའི་འབྲས་བུ་ཐམས་ཅད་འགྲུབ་པར་འགྱུར་ན་སེམས་ཅན་སུ་འགའ་ཡང་རང་ཉིད་སྡུག་བསྔལ་བར་མི་འདོད་ཅིང་བདེ་བ་འདོད་པ་ཤ་སྟག་ཏུ་འདུག་པས་ན་ལུས་ཅན་དག་ནི་ཐམས་ཅད་ཀྱང་སུ་གང་ལའང་སྡུག་བསྔལ་དང་ཡིད་མི་བདེ་འབྱུང་བར་མི་འགྱུར་བར་རིགས་ཏེ་སྡུག་བསྔལ་དེ་མི་འདོད་པའི་ཕྱིར་དང་དེ་ལའང་རང་དབང་ཡོད་པས་སོ། །འོན་ཀྱང་དེ་ལྟར་མིན་པར་མི་འདོད་རྒྱུའི་སྡུག་བསྔལ་འབྱུང་ལ་གང་འདོད་པའི་བདེ་བ་མི་འབྱུང་བའང་མངོན་སུམ་དུ་མཐོང་བས་ན་གང་ཟག་དེ་ལ་རང་དབང་མེད་པར་རྒྱུ་རྐྱེན་གཞན་གྱི་དབང་ཁོ་ན་ལས་འབྱུང་བར་ཤེས་ནས་ཁྲོ་བར་མི་བྱའོ། །དེ་ལྟར་སྡུག་བསྔལ་སོགས་མི་འདོད་པ་ཙམ་གྱིས་དེ་བཟློག་མི་ནུས་པ་རྒྱུ་རྐྱེན་གཞན་གྱི་སྟོབས་ལས་དབང་མེད་དུ་འབྱུང་བ་དང་ཡིད་མི་བདེ་བསྐྱེད་ནས་སེམས་རྒྱུད་འཁྲུགས་པར་བྱས་པ་ཙམ་གྱིས་ཀྱང་དེ་བཟློག་མི་ནུས་པའི་ཚུལ་ཤེས་པར་བྱས་ནས་ཡིད་མི་བདེ་བ་དང་ཁྲོ་བར་མི་བྱ་བར་རང་དབང་མེད་པར་ཤེས་ནས་གནོད་བྱེད་༌་རྣམས་ལའང་སྙིང་རྗེ་སྐྱེད་པར་བྱའོ།།གཞུང་འདིར་རིགས་པ་མང་དུ་གསུངས་པ་ལས་རང་དབང་འགོག་པའི་རིགས་པ་འདི་སྐྱེ་སླ་བ་དང་ཁཁོང་ཁྲོའི་གཉེན་པོར་འགྱུར་ཚབས་ཆེ་བར་གསུངས་ལ། བྱང་ས་ལས་ཆོས་ཙམ་གྱི་འདུ་ཤེས་བསྒོམས་ནས་གནོད་པ་ལ་བཟོད་པ་སྒོམ་པར་གསུངས་པའང་འདི་དང་གནད་གཅིག་པས་འདི་ལ་ངེས་པ་རྙེད་རྙེད་དུ་སྒོམ་དགོས་པར་གསུངས་སོ། །དེ་དག་ནི་ཆོས་ལ་ངེས་སེམས་ཀྱི་རྒྱུ་མཚན་གྱིས་སྡུག་བསྔལ་དང་དུ་ལེན་པ་ཡིན་ལ་དེའི་ཕྱིར་སློབ་དཔོན་དགེ་ལྷས་དེ་དག་ཆོས་ལ་ངེས་སེམས་ཀྱི་བཟོད་པར་བཞག་ལ་དེ་བཞིན་དུ་བོད་འགྲེལ་དག་ལས་ཀྱང་ཆོས་ལ་ངེས་སེམས་ཀྱི་བཟོད་པར་བཞག་གོ།སྡུག་བསྔལ་དང་དུ་ལེན་པའི་རྒྱུ་མཚན་དེ་ཉིད་ཀྱི་ཕྱིར་འགྲེལ་ཆེན་དང་བི་བྷཱུ་ཏིས་མཛད་པའི་འགྲེལ་པར། ཅི་ལ་བབས་ཀྱང་སོགས་ནས་འདི་ཡན་ཆད་སྡུག་བསྔལ་དང་ལེན་དང་། འདི་ནས། དཀའ་ཐུབ་ཞིག་པར་འགྱུར་གྱི་བར་གནོད་བྱེད་ལ་ཇི་མི་སྙམ་པའི་བཟོད་པ་དང༌། དེ་མན་ཆད་ཆོས་ལ་ངེས་སེམས་ཀྱི་བཟོད་པར་བཞག་པ་དང་མི་འགལ་ལ། བསླབ་བཏུས་ལས་མི་འདོད་པ་བྱས་པ་དང་འདོད་པའི་གེགས་བྱས་པ་ལ་བཟོད་པ་ཐམས་ཅད་སྡུག་བསྔལ་དང་ལེན་གྱི་བཟོད་པར་བཤད་པའང་ལུས་སེམས་ཀྱི་མི་འདོད་པའི་སྡུག་བསྔལ་ཐམས་ཅད་བཟོད་ཅིང་དང་དུ་བླངས་པའི་ཆ་ནས་དེ་ལྟར་བཤད་པ་ཡིན་པས་མི་འགལ་ཞེས་བུ་སྟོན་གསུང་ངོ༌།།
 
 གསུམ་པ་གནོད་བྱེད་ལ་ཇི་མི་སྙམ་པའི་བཟོད་པ་ནི། བག་མེད་པས་ནི་སོགས་ཏེ། དེ་ལ།གནོད་བྱེད་རྨོངས་པས་རང་ལའང་གནོད་པ་བྱེད་པ་ནི། གཞན་ལ་གནོད་པ་བྱེད་པའི་གང་ཟག་རྨོངས་པ་ཁ་ཅིག་ནི་མ་བརྟགས་པར་སྤྱོད་པ་བག་མེད་པའི་དབང་དུ་གྱུར་པས་ནི་བདག་རང་གི་ལུས་ལའང་བདག་ཉིད་ཀྱི་ཚེར་མ་དང་རྡོ་གསེག་ལ་སོགས་པའི་སྟེང་དུ་འགྲོ་བ་དང་ཉལ་བར་བྱས་ནས་གནོད་པ་བྱེད་པ་དང༌།ཁ་ཅིག་གཞན་གྱིས་བདག་ཏུ་བཟུང་པའི་བུད་མེད་དང་ནོར་ལོངས་སྤྱོད་ལ་སོགས་པ་རང་གིས་འཐོབ་པར་བྱ་བའི་ཕྱིར་དུ་དེ་དག་ལ་བརྐམ་ཤིང་ཆགས་པས་རྔམ་ཞིང་དེའི་དོན་དུ་ཁ་ཟས་དང་བཏུང་བ་གཅོད་པ་དང་དཀའ་ཚེགས་ངལ་དུབ་ལ་སོགས་པ་མང་པོ་ཉམས་སུ་མྱོང་བར་བྱེད་པ་དང༌། ཡང་རྣམ་པ་ནི་ཁྲོས་པ་ཞེས་འགའ་ཞིག་ཏུ་བྱུང་སྟེ་དེ་ནི་ཁྲོས་འཁྲུགས་རྔམ་པར་གྱུར་ཞེས་པ་ལྟར་ཡིན་ལ་སྔ་མ་ནི་བརྣབ་སེམས་ལྟ་བུ་ལ་གོ་བར་བྱ་དགོས་སོ། །
 
 ཁ་ཅིག་ནི་མི་འདོད་པ་ཐོག་ཏུ་བབས་པའམ་འདོད་པ་ཐོག་ཏུ་མ་ཁེལ་བའི་རྐྱེན་གྱིས་ཡིད་ལ་མི་བཟོད་པའི་ཟུག་རྔུ་དྲག་པོ་བྱུང་བའི་དབང་གིས་སྐེ་ལ་ཐག་པས་བཏགས་ནས་དཔྱངས་ཏེ་འགག་ཅིང་འཆི་བར་བྱེད་པ་དང་དེ་བཞིན་དུ་མེ་ཆུ་སོགས་ཀྱི་འོབས་དང་རི་བྲག་སོགས་ཀྱི་གཡང་སར་མཆོང་བ་དང་སྦྱར་དུག་སོགས་དུག་གི་རིགས་ཟ་བ་དང་རང་གི་ཁམས་ལ་མི་འཕྲོད་པའི་ཟས་ཟ་བ་དང་ཟས་ཧ་ཅང་ཟ་བ་དང་ཧ་ཅང་མི་ཟ་བར་བྱེད་པ་དང་། གཞན་ཁ་ཅིག་གིས་ངན་སོང་གི་རྒྱུ་བྱེད་པའི་བསོད་ནམས་མ་ཡིན་པ་སྡིག་པ་མི་དགེ་བ་འབའ་ཞིག་སྤྱོད་པ་ཡིས་རང་གིས་རང་ལ་ཚེ་འདི་དང་ཚེ་ཕྱི་མར་གནོད་པར་བྱེད་པའང་མངོན་སུམ་དུ་མཐོང་ཐོས་ཀྱི་ཡུལ་དུ་གྱུར་པ་ཡོད་པས་ན་གནོད་པ་བྱེད་པ་ཙམ་རྒྱུ་མཚན་དུ་བྱས་ནས་གཞན་ལ་ཁྲོ་བར་མི་རིགས་སོ།།
 
 དེས་ན་གནོད་བྱེད་སྙིང་རྗེའི་གནས་སུ་གཟུང་རིགས་པ་ནི། གཞན་ཡང་དུས་གང་གི་ཚེ་འགའ་ཞིག་རང་ཉིད་ཉོན་མོངས་པ་དྲག་པོའི་གཞན་དབང་དུ་གྱུར་པས་བདག་རང་གི་ཡིད་ལ་ཤིན་ཏུ་སྡུག་ཅིང་ཆེས་ཕངས་པ་རང་ཉིད་ཀྱང་གསོད་པར་བྱེད་པ་ཡང་མཐོང་ན་དེ་ཡི་ཚེ་གང་ཟག་རྨོངས་བ་དེ་དག་གཞན་གྱི་ལུས་ལ་གནོད་པ་མི་བྱེད་པར་ཇི་ལྟར་འགྱུར་ཏེ་མི་འགྱུར་བས་གནོད་པ་བྱེད་པར་ངེས་པས་ན་གནོད་པ་བྱེད་པ་ཙམ་ལ་ཧ་ཅང་མི་རིགས་པར་བཟུང་ནས་ཁྲོ་བར་བྱ་མི་རིགས་སོ། །
 
 དེ་ལྟར་རང་རྒྱུད་ལ་ཉོན་མོངས་པ་སྐྱེས་ནས་དེའི་དབང་དུ་གྱུར་པས་གདོན་གྱིས་བརླམས་པ་བཞིན་དུ་སོང་ནས་རང་དབང་མེད་པར་གོང་དུ་བཤད་མ་ཐག་པ་དེ་ལྟ་བུར་བདག་རང་ཉིད་གསོད་པ་སོགས་རང་ལ་གནོད་པ་བྱེད་པ་དང་གཞན་ལའང་གནོད་པ་བྱེད་པ་ལ་སོགས་པ་མི་རིགས་པའི་ཚུལ་རྣམ་པ་སྣ་ཚོགས་བྱེད་པ་ལ་ཞུགས་པའི་སྐྱེ་བོ་རྨོངས་པ་སྡིག་པ་སྤྱོད་པ་དེ་དག་ལ་ནི་སྙིང་རྗེ་འབའ་ཞིག་སྐྱེད་པར་འོས་ཤིང་རིགས་ཀྱི་བཏང་སྙོམས་སུ་གནས་པར་ཡང་མི་རིགས་ཤིང་མི་འོས་པ་ཡིན་པ་ལ་བརྒྱ་ལ་སྙིང་རྗེ་མ་སྐྱེས་ནའང་དེ་ལ་ཁྲོ་བ་སྐྱེ་བར་འགྱུར་བ་ནི་ཅིའི་ཐ་ཚིག་གམ་ཅིའི་རྒྱུ་མཚན་ཡིན་ཏེ་རྒྱུ་མཚན་ཅི་ཡང་མེད་པས་ན་རྣམ་པ་ཀུན་ཏུ་ཁྲོ་མི་རིགས་སོ་ཞེས་སྙིང་རྗེའི་གནས་ཡིན་གྱི་ཁྲོ་བའི་གནས་མ་ཡིན་ཞེས་བསྟན་ཏོ། །ཉོན་མོངས་སྐྱེས་པས་ཞེས་པའི་རྒྱུ་དཔེར།ཉོན་མོངས་སྨྱོན་པར་བྱས་པ་ཡི། ཞེས་ཡོད་དེ་ཤ་ཟ་བཞིན་དུ་ཉོན་མོངས་པས་སྨྱོན་པར་བྱས་པ་དེ་དག་བདག་གསོད་ལ་སོགས་ཞུགས་པ་ལ། ཞེས་སོགས་སྦྱར་རོ།།དེ་དག་བྱང་ཆུབ་སེམས་དཔའི་སྙིང་རྗེའི་ཡུལ་ཡིན་པས་ཁྲོ་མི་རིགས་པ་ནི། མདོ་ལས། གལ་ཏེ་བདག་ལ་སེམས་ཅན་དེ་དག་གིས་རི་རབ་ཙམ་གྱི་ཐོ་བས་བརྟེགསཤིང་བསྐལ་པ་བྱེ་བའི་བར་དུ་རྒྱུན་མི་འཆད་པར་གཤེ་ཡང་བདག་གིས་གནོད་སེམས་དང་ཞེ་སྡང་གིས་སེམས་བསྐྱེད་པར་མི་བྱའོ་ཞེས་དང༌། །དེ་ཇི་ལྟར་ཇི་ལྟ་བུར་སེམས་ཅན་རྣམས་ཀྱིས་སྤྲོས་པ་དང་བརྒྱབ་པ་དང་བརྡེག་པ་དེ་ལྟ་དེ་ལྟ་བུར་སྙིང་རྗེ་བ་ཆེན་པོ་བསྐྱེད་དེ་བདག་གིས་སེམས་ཅན་འདི་དག་བསྐྱབ་པར་བྱའོ་ཞེས་སོགས་དང་། མདོ་རྒྱན་ལས་ཀྱང་། རབ་འབར་དགྲ་ཡི་དབང་དུ་སོང་། །ཞེས་སོགས་དང་། ཀུན་འཁྲུགས་ལ་བརྩེ་བག་མེད་རྣམས་ལ་རྩེ། །ཞེས་སོགས་གསུངས་པ་ལྟར་རོ། །དེའང་གནོད་བྱེད་དེ་དག་གིས་གནོད་པ་མི་བྱེད་པ་ལ་རང་དབང་ཡོད་མེད་བརྟགས་ན་རང་དབང་ཡོད་བཞིན་དུ་གནོད་པ་བྱེད་པ་མིན་ཏེ། འདི་ལྟར་སྔོན་རིང་ནས་གོམས་པའི་ཉོན་མོངས་ཀྱི་ས་བོན་དང་ཚུལ་མིན་ཡིད་བྱེད་སོགས་ཀྱི་རྒྱུ་རྐྱེན་རྣམས་ཚོགས་པ་ན་གནོད་སེམས་སྐྱེད་དོ་སྙམ་དུ་མ་བསམས་ཀྱང་གནོད་པ་བྱེད་འདོད་ཀྱི་བསམ་པ་སྐྱེ་ལ་རྒྱུ་རྐྱེན་རྣམས་མ་ཚང་ན་གནོད་སེམས་སྐྱེད་དོ་སྙམ་དུ་བསམས་ཀྱང་གཏན་མི་སྐྱེའོ། །རྒྱུ་རྐྱེན་ཚང་ནས་གནོད་པ་བྱེད་འདོད་སྐྱེས་པ་ན་དེས་གནོད་པ་བྱེད་པའི་སྦྱོར་བ་རྣམས་སྐྱེད་ཅིང་སྦྱོར་བ་དེས་གཞན་ལ་སྡུག་བསྔལ་སྐྱེད་པའི་ཕྱིར་ན་གནོད་བྱེད་དེ་ལ་རང་དབང་ཅུང་ཟད་ཀྱང་མེད་དེ་ཁོ་རང་ཡང་ཉོན་མོངས་པའི་གཞན་དབང་དུ་སོང་ནས་བྲན་ལྟར་དུ་གྱུར་པས་ན་དེ་ཉིད་སྙིང་རྗེའི་གནས་སུ་མཐོང་ནས་ཅི་འདྲ་བའི་གནོད་པ་བྱེད་ཀྱང་གནོད་ལན་བྱ་མི་རིགས་སོ།།ཡང་རང་དབང་མེད་པར་གཞན་གྱིས་བསྐུལ་ནས་མི་འདོད་བཞིན་དུ་གནོད་པ་བྱས་པ་ཡིན་ན་ནི་དེ་བས་ཀྱང་ཁྲོ་མི་རིགས་ཏེ་དཔེར་ན་སྐྱེ་བོ་གདོན་གྱིས་བརླམས་ནས་དེའི་དབང་དུ་སོང་བ་འགའ་ཞིག་རང་གདོན་ལས་ཐར་བའི་ཐབས་ཀྱིས་ཕན་འདོགས་བྱེད་མཁན་ལ་ཡང་གནོད་པ་བྱེད་འདོད་ནས་བརྡེག་པ་དང་ཚིག་ངན་སྨྲ་བ་སོགས་བྱེད་ཀྱང་འདི་ནི་གདོན་གྱིས་བཏབ་པས་རང་དབང་མེད་པར་དེ་ལྟར་བྱེད་དོ་སྙམ་ནས་དེ་ལ་ཅུང་ཟད་ཀྱང་མི་ཁྲོ་བར་དེ་གདོན་དང་འབྲལ་བའི་ཐབས་ཅི་དྲག་ལ་བརྩོན་པ་བཞིན་དུ།བྱང་ཆུབ་སེམས་དཔས་ཀྱང་གནོད་བྱེད་ལ་འདི་ནི་ཉོན་མོངས་པའི་གདོན་གྱིས་དབང་མེད་དུ་བྱས་པས་དེ་ལྟར་བྱེད་དོ་སྙམ་དུ་བསམས་ནས་དེ་ལ་ཅུང་ཟད་ཀྱང་མི་ཁྲོ་བར་དེ་ལ་ལྷག་པར་སྙིང་བརྩེ་བའི་སྒོ་ནས་ཉོན་མོངས་པའི་གདོན་དེ་དང་དབྲལ་བའི་ཆེད་དུ་རྒྱལ་སྲས་ཀྱི་སྤྱོད་པ་ལ་མྱུར་དུ་བརྩོན་པར་བྱའོ་སྙམ་དུ་སེམས་བསྐྱེད་པར་བྱ་དགོས་པར་གསུངས་ཏེ། མདོ་སྡེའི་རྒྱན་ལས། རྟག་ཏུ་ཉེས་པས་རང་དབང་མེད་པར་བྱས་སེམས་ཀྱིས། །ཞེས་སོ། ་སྔར་དྲངས་པ་དང་། བཞི་བརྒྱ་བར་ཡང་། ཁྲོ་ཡང་འབྱུང་པོ་གཟུང་བ་ལ། །སྨན་པ་འཁྲུགས་པ་མིན་པ་ལྟར། །ཐུབ་པས་ཉོན་མོངས་དག་གཟིགས་ཀྱི། །ཉོན་མོངས་དག་འབྲེལ་གང་ཟག་མིན། །ཞེས་དང༌། སློབ་དཔོན་ཟླ་བ་གྲགས་པས། །འདི་འདིར་སེམས་ཅན་སྐྱོན་མིན་གྱི། །འདི་ནི་ཉོན་མོངས་རྣམས་སྐྱོན་ཞེས། །རྣམ་པར་དཔྱད་ནས་མཁས་པ་རྣམས། །སེམས་ཅན་དག་ལ་འཁྲུལ་མི་བྱེད། །ཅེས་པ་ལྟར་ཡིན་པར་བཤད་དོ།།
 
 གློ་བུར་བ་དང་རང་བཞིན་གང་ཡིན་བརྟགས་ན་ཁྲོ་མི་རིགས་པ་ནི། །གལ་ཏེ་སེམས་ཅན་གཞན་ལ་གནོད་འཚེ་སྣ་ཚོགས་བྱེད་པ་དེ་སེམས་ཅན་གྱི་རང་བཞིན་ཡིན་མིན་གཉིས་ལས་མི་འདའ་བས་དེ་བྱིས་པ་རྣམས་ཀྱི་རང་བཞིན་ཡིན་ནམ་མིན་ཞེས་བརྟགས་པ་ན། དེ་ལྟ་བུའི་སྐྱོན་དེ་བྱིས་པ་སོ་སོའི་སྐྱེ་བོ་ཉོན་མོངས་ཤས་ཆེ་ཞིང་བླང་དོར་ལ་རྨོངས་པ་རྣམས་ཀྱི་རང་བཞིན་ནམ་བདག་ཉིད་ཡིན་ན་དེ་ལ་ཁྲོ་བར་བྱ་མི་རིགས་ཏེ་དེ་ཁོ་རང་གི་རང་བཞིན་ཡིན་པའི་ཕྱིར། དཔེར་ན་ཚ་ཞིང་སྲེག་པའི་རང་བཞིན་ནམ་བདག་ཉིད་ཅན་གྱི་མེ་ལ་འདིས་ངའི་ལག་པ་སྲེག་གོ་ཞེས་བཀོན་པའམ་ཁྲོ་མི་རིགས་པ་དང་འདྲའོ་སྙམ་དུ་བསམ་ནས་ཁྲོ་བ་དགག་པར་བྱའོ། །
 
 འོན་ཏེ་གཞན་ལ་གནོད་འཚེ་བྱེད་པའི་སྐྱོན་འདི་བྱིས་པ་དེའི་རང་བཞིན་མ་ཡིན་པར་གློ་བུར་དུ་གསར་དུ་བྱུང་བ་ཡིན་ལ་སེམས་ཅན་ཁོ་རང་གི་རང་བཞིན་ནི་གདུག་རྩུབ་སོགས་ཀྱི་སྐྱོན་དང་བྲལ་བའི་ཞི་ཞིང་དེས་པ་ཡིན་པར་གྱུར་ནའང་། འོ་ནའང་གནོད་བྱེད་ཀྱི་སེམས་ཅན་དེ་ལ་ཁྲོ་བར་བྱ་མི་རིགས་ཏེ་དཔེར་ན་རང་བཞིན་ཡོངས་སུ་དག་པའི་ནམ་མཁའ་ལ་གློ་བུར་དུ་དུད་པ་འཐུལ་བ་ན་དེའི་སྐྱོན་གྱི་དབང་གིས་ནམ་མཁའ་ལ་བཀོན་པའམ་ཁྲོ་བ་མི་རིགས་པ་བཞིན་ནོ་སྙམ་དུ་བསམས་ནས་ཁྲོ་སདགག་པར་བྱའོ།།
 
 དངོས་བརྒྱུད་གང་གིས་གནོད་བརྟགས་ན་ཁྲོ་མི་རིགས་པ་ནི།་གཞན་ཕ་རོལ་པོས་རང་ལ་རལ་གྲི་དང་དབྱུག་པ་ལ་སོགས་པར་བརྒྱབ་སྟེ་གནོད་པ་བྱེད་པ་ན་དངོས་སུ་གནོད་བྱེད་ལ་ཁྲོ་ན་ཕ་རོལ་པོས་རྡོ་དང་དབྱུག་པ་དང་མཚོན་ཆ་ལ་སོགས་པའི་དངོས་པོ་བཀོལ་ཏེ་དེ་དག་གིས་དངོས་སུ་གནོད་པ་བྱས་པ་ཡིན་པས་སྡུག་བསྔལ་གྱི་རྒྱུའི་གཙོ་བོ་དབྱུག་པ་སོགས་ལ་ཁྲོ་རིགས་ལ་ཁྲོ་རིགས་ཀྱི་སྡུག་བསྔལ་གྱི་རྐྱེན་ཙམ་བྱེད་པའི་གང་ཟག་ལ་ཁྲོ་མི་རིགས་སོ། །ཡང་དབྱུག་པ་སོགས་དངོས་སུ་བཀོལ་ཏེ་ཞེས་པ་དང༌། །དབྱུག་པ་སོགས་ཀྱི་དངོས་པོ་དེ་དག་ལ་ནི་རང་དབང་མེད་པའོ་སྙམ་པས་ཟུར་དུ་བཀོལ་ཏེ་བཞག་ནས་ཞེས་བཤད་པའང་ཡོད་དོ།གལ་ཏེ་དབྱུག་པ་སོགས་ཀྱིས་རང་དབང་དུ་གནོད་པ་བྱས་པ་མ་ཡིན་པས་དེ་དག་ལ་ཁྲོ་མི་རིགས་ཀྱི་དེ་དག་གང་ཟག་གིས་འཕངས་ཤིང་ཆད་པ་ཡིན་པས་བརྒྱུད་ནས་གནོད་པ་སྐྱེལ་བའི་འཕེན་པར་བྱེད་པ་པོའམ་རྦད་མཁན་ལ་ཁྲོའོ་ཞེ་ན། འོ་ན་གནོད་བྱེད་ཀྱི་གང་ཟག་དེ་ལ་ཡང་ཁྲོ་མི་རིགས་ཏེ་དབྱུག་པ་སོགས་སྐྱེས་བུས་རྦད་པ་བཞིན་དུ་གནོད་བྱེད་ཀྱི་དགྲ་དེ་ཡང་ཉོན་མོངས་པ་ཞེ་སྡང་གིས་རང་དབང་མེད་པར་གནོད་པ་བྱེད་པ་ལ་བསྐུལ་ཞིང་རྦད་པས་ཉིས་ན་སྟེ་རྣམ་པ་གཅིག་ཏུ་ན་ཞེ་སྡང་ལ་ཁྲོ་བར་རིགས་སམ་གཅིག་ཏུ་ན་ཁྲོ་མི་རིགས་ལ་ཉིས་ནའམ་གཉིས་སུ་ན་ཞེ་སྡང་ལ་ཁྲོ་རིགས་ཀྱི་གཞན་ལ་ཁྲོ་མི་རིགས་སོ། །ཉིས་ན་ཞེས་པ་འདི་ཡང་ན་ཞེས་པའི་དོན་དུ་ཁ་ཅིག་འཆད་ལ། ཡང་ཅིས་ཀྱང་ཁྲོ་ན་ཞེ་སྡང་ལ་ཁྲོ་ཞེས་དང༌། ཁྲོ་རིགས་ན་ཞེ་སྡང་ལ་ཁྲོ་ཞེས་སོགས་བཤད་ཚུལ་མང་ངོ༌། །རྣམ་བཤད་ལས་ནི། གཅིག་ཏུ་ན་གཞན་གྱི་མཚོན་སོགས་ཀྱིས་ཉེས་ཀྱི་སེམས་ཅན་གྱིས་མ་ཉེས་པའི་ཕྱིར་དང་གཉིས་སུ་ན་སེམས་ཅན་གྱིས་ཀྱང་མ་ཉེས་ཀྱི་དེའི་རྒྱུད་ཀྱི་ཞེ་སྡང་གིས་ཉེས་པའི་ཕྱིར་དང་གསུམ་དུ་ན་ཞེ་སྡང་གིས་ཀྱང་མ་ཉེས་ཀྱི་༌བདག་ཉིད་ཀྱི་ལས་ཀྱིས་ཉེས་པའི་ཕྱིར་སེམས་ཅན་ལ་ཁྲོ་བར་བྱར་མེད་ཅེས་གསུངས། དེས་ན་དབྱུག་པ་ལ་མི་ཁྲོ་ན་འཕེན་མཁན་ལའང་ཁྲོར་མི་རིགས་ལ་འཕེན་མཁན་ལ་ཁྲོ་ན་ཞེ་སྡང་ལའང་ཁྲོ་རིགས་པ་ལ་བ་རང་ཅག་གིས་དེ་ལྟར་མི་འཛིན་པ་ནི་བློ་མི་རིགས་པའི་ལམ་དུ་སོང་བས་ལན་པ་ཡིན་གྱི་དེ་དག་རྣམ་པ་ཐམས་ཅད་དུ་རིགས་པ་མཚུངས་པ་ལ་ངེས་པ་དྲང་ནས་རྡོ་དང་དབྱུག་པ་ལྟར་འཕེན་པ་པོའི་གང་ཟག་ལའང་ཁྲོ་མི་རིགས་པའི་ཕྱོགས་སུ་ཡིད་དྲང་བར་བྱའོ། །འདིར་རྡོ་དབྱུག་དང་དེ་དག་འཕེན་པ་པོ་གཉིས་ལ་གནོད་སེམས་ཡོད་མེད་ཀྱི་ཁྱད་འབྱེད་རྒྱུ་མེད་པ་ནི་སྔར་བཤད་པའི་རང་དབང་འགོག་པའི་ཐབ་རིགས་པས་ཤེས་པར་བྱ་དགོས་ཞེས་གསུངས་སོ།།
 
 གནོད་པ་བྱས་པའི་ལེ་ལན་དུ་བསམ་ནས་ཁྲོ་མི་རིགས་པ་ནི། ད་ལྟ་གནོད་བྱེད་ཀྱི་དགྲས་རང་ལ་སྲོག་གཅོད་པ་ནོར་འཕྲོག་པ་བརྡུང་བརྡེག་ལ་སོགས་པ་བྱས་ནས་སྡུག་བསྔལ་མྱོང་བ་འདི་རྒྱུ་མེད་ལས་བྱུང་བ་དང་མི་མཐུན་པའི་རྒྱུ་ལས་བྱུང་བ་མིན་གྱི་རྗེས་མཐུན་གྱི་རྒྱུ་ལས་བྱུང་བ་ཡིན་པར་ངེས་ལ།དེའང་རང་གིས་མ་བྱས་པའི་ལས་ངན་གྱི་འབྲས་བུ་མྱོང་བ་མི་སྲིད་པས་བདག་གིས་ཀྱང་སྔོན་ཆད་ཚེ་སྔ་མ་དག་ཏུ་སེམས་ཅན་གཞན་རྣམས་ལའང་ད་ལྟ་རང་ལ་བྱུང་བ་འདི་འདྲ་བ་ཡི་གནོད་པ་དུ་མར་བྱས་པ་མངོན་ལ་དེ་ལྟ་བུའི་མི་དགེ་བའི་ལས་ངན་གྱིས་གནོད་བྱེད་ཀྱི་དགྲ་བོ་རང་དབང་མེད་པར་བསྐུལ་ནས་བདག་ལ་ཚེ་འདིར་མི་འདོད་པའི་གནོད་པ་སྣ་ཚོགས་པ་འདི་བྱུང་བ་ཡིན་པར་ངེས་སོ། །རྒྱུ་མཚན་དེ་བས་ན་སྔར་སེམས་ཅན་ལ་གནོད་ཅིང་འཚེ་བར་བྱེད་པ་བདག་ལ་དེའི་རྒྱུ་མཐུན་དུ་བུ་ལོན་འཇལ་བ་བཞིན་དུ་ད་ལྟའི་གནོད་པ་འདི་ལྟ་བུ་འབྱུང་བ་རིགས་སྙམ་དུ་ལས་འབྲས་བསླུ་མེད་བསམ་སྟེ་ལེ་ལན་རང་ལ་བདས་ནས་གཞན་ལ་ཁྲོ་བར་མི་བྱའོ། །ཡང་ན་སེམས་ཅན་གཞན་གྱིས་འཚེ་བར་བྱེད་པ་འདི་ལྟ་བུའི་བདག་ལ་གནོད་པ་འདི་འབྱུང་རིགས་ཞེས་སྦྱར་རོ།།
 
 ལུས་བཟུང་བའི་ལེ་ལན་དུ་བསམ་ནས་ཁྲོ་མི་རིགས་པ་ནི། གནོད་བྱེད་ཀྱི་དགྲ་དེ་ཡི་མཚོན་རལ་གྲི་སོགས་དང་གནོད་བྱ་བདག་གི་ལུས་གཉིས་ཀ་ཚོགས་པ་ནི་རྨ་ལ་སོགས་པའི་སྡུག་བསྔལ་གྱི་རྒྱུ་མེད་ན་མི་འབྱུང་བ་ཡིན་པར་མཚུངས་ཏེ། འདི་ལྟར་དགྲ་དེས་གནོད་བྱེད་ཀྱི་མཚོན་བྱུང་བདག་གིས་གནོད་བྱའི་ལུས་བྱུང་ནས་གཉིས་ཀ་ཚོགས་པས་རྨའི་སྡུག་བསྔལ་བྱས་པ་ཡིན་ན་བདག་གཞན་གཉིས་པོ་ལས་གང་ཞིག་ལ་ནི་ཁྲོ་བར་བྱ་སྟེ་གཉིས་ཀ་ལ་ཉེས་པ་མཚུངས་པར་ཡོད་པས་གཞན་གྱིས་སྡུག་བསྔལ་འབྱུང་བའི་རྐྱེན་མཚོན་ཆ་ཕྱུང་ནས་རྨ་བྱས་པ་ལ་ཁྲོ་ན་བདག་གིས་ཀྱང་གནོད་པའི་རྒྱུའམ་སྡུག་བསྔལ་གྱི་གཞིར་གྱུར་པའི་ལུས་བཟུང་བ་ལའང་ཁྲོ་རིགས་ལ་བདག་ལ་མི་ཁྲོ་ན་གཞན་ལའང་ཁྲོ་མི་རིགས་ཀྱི་བདག་ལ་མི་ཁྲོ་བར་གཞན་ཁོ་ན་ལ་ཁྲོ་བ་ནི་ཤིན་ཏུ་མི་རིགས་སོ། །དེ་ཡང་རྒྱུ་རྐྱེན་ཚོགས་པ་ལས་འབྲས་བུ་འབྱུང་བ་རྟེན་འབྲེལ་གྱི་ཆོས་ཉིད་ཡིན་ལ་རྒྱུ་རྐྱེན་ཚང་བ་མེད་ན་འབྲས་བུ་མི་འབྱུང་བའང་དེ་དང་འདྲ་བས་གནོད་བྱའི་ལུས་དང་གནོད་བྱེད་ཀྱི་མཚོན་སོགས་གང་རུང་རེ་མེད་ནའང་རྨའི་སྡུག་བསྔལ་འབྱུང་མི་སྲིད་དོ། །
 
 དེས་ན་ཁྲག་དང་ཆུ་སེར་སྨིན་པའི་ཤུ་བ་མི་ཡི་གཟུགས་ཀྱི་རྣམ་པ་འདྲ་བ་བརྡུང་བརྡེག་སོགས་རྐྱེན་ཅུང་ཟད་ཙམ་གྱིས་ཀྱང་རེག་ཏུ་མི་བཟོད་ལ་ཚ་གྲང་དང་ན་ཚ་སོགས་ཆུང་དུ་ལའང་བསྲན་པར་ཡང་མི་བཟོད་པའི་སྡུག་བསྔལ་ཅན་གྱི་ལུས་ངན་འདི་འདྲི་བ་ལ་ཆགས་སྲེད་ཀྱིས་ཞེན་ཅིང་ཤེས་རབ་ཀྱི་མིག་མ་རིག་པས་ལྡོངས་པ་བདག་གིས་ང་ཡི་བར་བཟུང་བར་གྱུར་ན་ཚེར་མ་དང་མེ་སྟག་ཙམ་གྱིས་ཀྱང་གནོད་རིགས་ན་དེ་འདྲའི་ལུས་དེ་ལ་གནོད་པ་བྱུང་བ་ལ་གཞན་སུ་ལ་ཁྲོ་ཁྲོ་མི་རིགས་ཏེ་དེ་ལྟ་བུའི་གནོད་པའི་རྒྱུ་ལུས་ངན་པ་རང་གིས་བཟུང་བས་ཉེས་ཤིང་ལན་པས་སོ། །ཡང་སྲེད་པས་ཤེས་རབ་ཀྱི་མིག་ལྡོངས་ཞེས་པའང་ཡོད་དོ། །དེ་ནི་རྨ་ཤུ་རྩིག་པ་ལ་ཐུག་པས་སྡུག་བསྔལ་བ་ན་གཞན་ལ་ཁྲོ་མི་རིགས་པ་བཞིན་ཡིན་པར་གསུངོས་སོ། །འདིའི་ཚིགས་བཅད་སྔ་མས་རང་གཞན་གཉིས་ཀ་ལ་སྐྱོན་མཉམ་པར་ཡོད་པ་བསྟན་ལ་འདིས་རང་ཁོ་ན་ལ་སྐྱོན་ལྷག་པར་ཡོད་པའང་བསྟན་ཏེ། རང་གིས་ལུས་མ་བཟུང་ན་གནོད་པ་མི་འབྱུང་བར་ངེས་ལ་གལ་ཏེ་བཟུང་ཡང་སྲ་མཁྲེགས་དང་ལྡན་པའི་རྡོ་རྗེ་ལྟ་བུའི་ལུས་ཞིག་བཟུང་ན་སུས་ཀྱང་གནོད་མི་ནུས་པ་ལ་གནོད་པའི་རྐྱེན་ཅུང་ཟད་ཀྱང་མི་བཟོད་པའི་ལུས་ངན་འདི་འདྲ་བཟུང་བས་ལན་པས་སོ།།༈
 
 ལས་ངན་བསགས་པའི་ལེ་ལེན་དུ་བསམས་ནས་ཁྲོ་མི་རིགས་པ་ནི། ལས་འབྲས་ཀྱི་ཚུལ་ལ་རྨོངས་པའི་བྱིས་པ་རྣམས་ནི་འབྲས་བུ་སྡུག་བསྔལ་ན་ཆུང་ངུ་ཙམ་ཡང་མི་འདོད་ཅིང་སྡུག་བསྔལ་གྱི་རྒྱུ་སྲོག་ཕབགཅོད་སོགས་གཞན་ལ་གནོད་པའི་སྡིག་པ་ཆེན་པོ་ལའང་བརྐམ་ཞིང་ཆགས་པས་ན་སྔར་བསགས་པའི་༌་རང་གི་ལས་ངན་གྱི་ཉེས་པའམ་རང་གིས་སྔར་བསགས་པའི་ལས་ངན་གྱི་ཉེས་པས་བསྐྱེད་པའི་འབྲས་བུ་ཨ་ད་ལྟ་རང་ལ་སྡུག་བསྔལ་གྱི་གནོད་པ་བྱུང་བར་གྱུར་པ་ལ་གཞན་ལ་ཁྲོ་བའམ་བཀོན་དུ་ཅི་ཞིག་ཡོད་དེ་མེད་པ་དོ༑༑ཡང་ན་ཚིག་རྐང་དང་པོ་གཉིས་ཀྱི་དོན་ནི། ཕྱིན་ཅི་ལོག་བྱིས་པའི་ཆོས་དང་ལྡན་པའི་བྱིས་བ་རྣམས་གཞན་གྱིས་བརྡེག་པ་སོགས་ལས་བྱུང་བའི་སྡུག་བསྔལ་མི་འདོད་ཅིང་སྡུག་བསྔལ་གྱི་རྒྱུ་རང་གི་ལུས་དང་གཞན་ལ་གནོད་པ་བྱེད་པ་སོགས་ཀྱི་ལས་ངན་ལ་བརྐམ་པས་ན་ཞེས་བཤད་ཀྱང་རུང་ངོ༌། །དེས་ན་འབྲས་བུ་སྡུག་བསྔལ་དེ་མི་འདོད་ན་རྒྱུ་མི་དགེ་བ་སྤང་རིགས་ཀྱི་རྒྱུ་ལས་ངན་བསགས་པ་ལས་འབྲས་བུ་མི་འདོད་པ་འབྱུང་བ་ནི་བྱེད་པ་པོ་རང་གི་ཉེས་པ་ཁོ་ན་ཡིན་པས་གཞན་ལ་ཁྲོ་མི་རིགས་སོ།།
 
 ལས་ཀྱིས་ཉེས་པའི་རྒྱུ་མཚན་དེ་ཉིད་དཔེས་སྟོན་པ་ནི། དཔེར་ན་སེམས་ཅན་དམྱལ་བའི་སྲུང་མའམ་ལས་མཁན་རྣམས་དང་ཤིང་ལྗོན་པ་ལོ་མ་རལ་གྲི་ལྟར་གྱུར་ཏེ་ལུས་གཤག་པའི་རལ་གྲི་ལོ་མའི་བསམ་ནགས་ཚལ་དང་ཤལ་མ་ལིའི་ནགས་སོགས་སུ་བུད་མེད་དང་བྱ་རྡོ་རྗེའི་མཆུ་ཅན་ལ་སོགས་པས་དམྱལ་བ་ཨ་པ་རྣམས་ལ་སྡུག་བསྔལ་སྐྱེད་པ་ནི་གཞན་སུས་ཀྱང་བྱས་པ་མིན་གྱི་དམྱལ་བ་པ་རང་གི་ལས་ངན་གྱིས་བསྐྱེད་པས་དེ་ལ་བཟློག་ཏུ་མེད་ཅིང་ལེ་ལན་གཞན་བདའ་རུ་མེད་པ་ལྟར་རང་གི་སྐྱེ་བ་སྔ་མ་ལྟ་བུའི་དུས་ཁ་ཤིག་ཏུ་སྲོག་གཅོད་སོགས་སེམས་ཅན་ལ་གནོད་པ་སྣ་ཚོགས་པའི་ལས་མངོན་པར་འདུ་བྱས་པ་ཉིད་ཀྱིས་ཨབས་༠ད་ལྟ་རང་གི་ལུས་སྲོག་སོགས་ལ་གནོད་པའི་སྡུག་བསྔལ་སྣ་ཚོགས་འབྱུང་བ་འདི་བསྐྱེད་པ་ཡིན་ན་གཞན་གང་ཞིག་ལ་ནི་ཁྲོ་བར་བྱ་སྟེ་སུ་ལའང་ཁྲོར་མི་རིགས་ཏེ་རྒྱུ་ལས་ངན་རང་གིས་བསགས་པའི་འབྲས་བུ་ཡིད་མི་འོང་རང་ཐོག་ཏུ་སྨིན་པ་ཡིན་པའི་ཕྱིར་རོ། །དེས་ན་འབྲས་བུ་སྡུག་བསྔལ་མི་འདོད་ན་རྒྱུ་མི་དགེ་བ་སྤང་རིགས་པས་ཕྱིན་ཆད་ཀྱང་སྡུག་བསྔལ་གྱི་རྒྱུ་སྤོང་བ་ལ་འབད་པར་བྱའོ།།་
 
 ཁྲོ་བའི་རྒྱུ་མཚན་ཕྱིན་ཅི་ལོག་ཏུ་བསྟན་པ་ནི། བདག་གི་ལས་ཞེས་སམ་བདག་གིས་སྔོན་གནོད་པའི་སྡུག་བསྔལ་མྱོང་འགྱུར་གྱི་ལས་ངན་བསགས་པ་རྣམས་ཀྱིས་སེམས་རྒྱུད་བསྐུལ་བར་བྱས་ནས་བདག་ལ་ཚེ་འདིའི་སྐབས་སུ་མི་འདོད་པའི་གནོད་པ་སྣ་ཚོགས་བྱེད་པའི་དགྲ་བོ་ཕ་རོལ་པོ་རྣམས་འབྱུང་སྟེ།དེ་ལྟ་བུའི་གནོད་བྱེད་གང་དག་གིས་བདག་ལ་གནོད་པ་བྱས་པའི་ལས་ངན་པ་དེ་ཡིས་སམ་དེས་ནི་གནོད་བྱེད་ཀྱི་དགྲ་དེ་དག་སེམས་ཅན་དམྱལ་བར་འདོང་བ་སྟེ་འགྲོ་བར་འགྱུར་ན་གནོད་བྱེད་དེ་དག་གིས་བདག་མ་བརླག་གི་བདག་འབའ་ཞིག་གིས་གནོད་བྱེད་ཀྱི་དགྲ་དེ་དག་མ་བརླག་གམ་ཞེས་རང་གི་སེམས་ལ་བོས་ནས་ཁྱོད་ཀྱིས་དེ་དག་བརླག་པར་བྱས་པས་ན་རང་གི་ལས་ངན་གྱིས་གཞན་སྡུག་བསྔལ་གྱི་རྒྱུ་ལ་སྦྱར་བ་ཡིན་པས་གལ་ཏེ་ཁྲོ་ན་དགྲ་དེ་དག་གིས་བདག་ལ་ཁྲོ་བར་རིགས་ཀྱི་བདག་གིས་དགྲ་དེ་དག་ལ་ཁྲོ་བར་མི་རིགས་སོ། །འདིས་ཤུགས་ལ་བདག་གིས་དེ་འདྲ་བའི་ལས་ངན་མ་བསགས་ན་དེ་དག་གིས་ཀྱང་བདག་ལ་གནོད་པ་བྱེད་འདོད་ཀྱི་བསམ་པ་མི་སྐྱེ་ཞིང་གནོད་པའང་མི་བྱེད་ལ་དེ་མ་བྱས་ན་དེ་དག་དམྱལ་བར་ཅིའི་ཕྱིར་འགྲོ་ཞེས་བསྟན་པ་ཡིན་ནོ། །ཡང་གོང་གི་སེམས་ཅན་ཞེས་པ་དེ་དམྱལ་བ་པ་ལ་མ་སྦྱར་བར་གནོད་བྱེད་ཀྱི་སེམས་ཅན་ཞེསགནོད་བྱེད་ལ་སྦྱར་བའང་སྣང་མོད། འོན་ཀྱང་སྔ་མ་ལྟར་བྱའོ། །
 
 གཞན་ཡང་གནོད་བྱེད་འདི་དག་ལ་ནི་བཟོད་པ་སྒོམ་པའི་དམིགས་རྟེན་བཅས་ནས་བཟོད་པ་བསྒོམས་པས་བདག་གིས་ཚེ་རབས་སྔ་མ་རྣམས་སུ་སེམས་ཅན་ལ་གནོད་པ་བྱས་པའི་སྡིག་པ་སོགས་སྡིག་པ་མང་དུ་འབྱང་ལ།བདག་གི་ལས་ངན་གྱིས་བསྐུལ་ཞིང་རྦད་ནས་ཕ་རོལ་གྱི་དགྲས་བདག་ལ་གནོད་པ་བྱས་པ་ལ་བརྟེན་ནས་གནོད་བྱེད་དེ་དག་རྣམས་ནི་ཡུན་རིང་པོའི་བར་དུ་སྡུག་བསྔལ་བཟོད་བླག་མེད་པ་མྱོང་བའི་དམྱལ་བར་འདོང་བའམ་འགྲོ་བར་འགྱུར་བའི་ཕྱིར་ན་
 
 བདག་ནི་དགྲ་དེ་དག་ལ་དམྱལ་བའི་གནོད་པ་ཆེན་པོ་སྟེར་བའི་བྱེད་པ་པོ་ཡིན་ལ་གནོད་བྱེད་དེ་དག་ནི་བདག་ལ་བཟོད་པ་སྒོམ་པའི་དམིགས་རྟེན་དང་སྡིག་སྦྱོང་གི་གྲོགས་བྱས་པའི་སྒོ་ནས་ཕན་ཆེན་པོ་འདོགས་བྱེད་ཡིན་ན་ཕྱིན་ཅི་ལོག་ཏུ་རྒྱུ་མཚན་ཅིའི་ཕྱིར་མ་རུངས་པའི་སེམས་རྨོངས་པ་ཁྱོད་ཁྲོ་བར་བྱེད་དེ་ཕན་འདོགས་བྱེད་ལ་དགའ་བར་བྱས་ནས་དྲིན་དུ་གཟོ་རིགས་ཀྱི་ཁྲོ་བར་བྱ་མི་རིགས་སོ།། དགྲས་གནོད་པ་བྱེད་པ་ན་བཟོད་པ་བསྒོམས་པས་སྡིག་པ་འབྱང་བ་ནི། །ཏིང་རྒྱལ་ལས།བྱིས་པས་ཡང་དག་མ་ལགས་པས། །སྤྲོས་ཤིང་བརྒྱབ་པ་བཟོད་པར་བགྱི། །སྨོད་དང་འདྲེན་པ་དང་དུ་བླང༌། །བྱང་ཆུབ་སེམས་དཔའ་གཞན་དག་ལ། །བདག་གིས་གནོད་སེམས་བསྐྱེད་པ་དང༌། །སྔོན་ཆད་བདག་གིས་སྡིག་པའི་ལས། །བགྱིས་པ་རྣམས་ནི་བྱང་བར་འགྱུར། །ཞེས་སོ།།
 
 དོན་དེ་ལ་འགལ་བ་སྤོང་བ་ནི། འོ་ན་བཟོད་པ་སྒོམ་པ་པོ་ཁྱོད་རང་ཉིད་གནོད་བྱེད་ཀྱི་དགྲ་དེ་དག་དམྱལ་བར་འཕེན་མཁན་གྱི་བྱེད་པ་པོར་གྱུར་པས་དམྱལ་བར་འགྲོའོ་ཞེ་ན། གལ་ཏེ་བདག་ལ་གནོད་བྱེད་དེ་དམྱལ་བར་ལྷུང་ན་བསམ་པ་དང་གནོད་ལན་བྱ་སྙམ་པའི་བསམ་པ་ངན་པ་མེད་ཅིང་དེ་དག་སྡུག་བསྔལ་དང་བྲལ་ན་ཅི་མ་རུང་སྙམ་པའི་རྗེས་བརྩེའི་བསམ་པ་བཟང་པོ་ཡི་སྒོ་ནས་བཟོད་པ་སྒོམ་པའི་ཡོན་ཏན་ཡོད་ན་བསམ་པའི་ཡོན་ཏན་གྱི་ཆེ་བ་དེའི་སྟོབས་ཀྱིས་དམྱལ་བར་མི་འགྲོ་ཞིང་སྡིག་པ་མང་དུ་འབྱང་བར་འགྱུར་རོ།།འོ་ན་གནོད་བྱེད་ཕ་རོལ་པོ་དེ་ཁྱོད་ལ་ཕན་འདོགས་བྱེད་ཡིན་པས་བསོད་ནམས་ཆེན་པོ་འཐོབ་ཀྱི་དམྱལ་བར་འགྲོ་བ་མི་རིགས་སོ་ཞེ་ན།་གལ་ཏེ་བཟོད་པ་སྒོམ་བ་པོ་བདག་གིས་ཐབས་མཁས་པའི་སྒོ་ནས་བདག་རང་གི་སེམས་ཁོང་ཁྲོ་དང་ལས་ངན་ལས་བསྲུངས་ནས་བཟོད་པ་བསྒོམས་པས་སྡིག་པ་དག་ནས་དམྱལ་བར་མི་འགྲོ་ཞིང་བསོད་ནམས་འཐོབ་པ་ཡིན་ན། བཟོད་པའི་དམིགས་རྟེན་བྱེད་པའི་དགྲ་བོ་དེ་དག་ལ་ནི་བཟོད་པའི་དམིགས་རྐྱེན་བྱེད་པའི་སྐབས་འདིར་འདི་ལ་བཟོད་པ་སྒོམ་པའི་གྲོགས་བྱའོ་༌སྙམ་པ་ལྟ་བུའི་བསམ་པ་དགེ་བ་མེད་པས་བསོད་ནམས་ཆེན་པོ་ཅི་ཞིག་བྱུང་ངམ་འབྱུང་སྟེ་མི་འབྱུང་ལ་གནོད་པ་བྱེད་འདོད་ཀྱི་བསམ་པ་ངན་པ་ཡོད་པས་དམྱལ་བར་འགྲོ་བ་ཡིན་ནོ་ཞེས་པའོ།།རྣམ་བཤད་ལྟར་ན། གལ་ཏེ་བདག་ལ་བསམ་པ་ཡི་ཡོན་ཏན་བཟོད་པ་སྒོམ་པ་ཡོད་པའི་ཕྱིར་ན་དགྲ་དེ་དག་ཀྱང་འགྱོད་ནས་བཤགས་སྦྱངས་བྱས་པས་དམྱལ་བར་མི་འགྲོ་བས་བདག་དགྲ་དེ་དག་ལ་དྲིན་ཆེའོ་ཞེ་ན། གལ་ཏེ་དེ་ལྟ་ན་དེ་དག་ངན་སོང་དུ་སྐྱེ་བའི་རྒྱུ་མེད་པས་ཁྱོད་བདག་གིས་བདག་ཉིད་ངན་སོང་ལས་བསྲུང་བར་ཟད་ན་དགྲ་དེ་དག་ལ་འདིར་དྲིན་ཆེ་རྒྱུ་ཅི་ཞིག་བྱུང་སྟེ་མ་བྱུང་ངོ་ཞེས་པའི་དོན་དུ་འཆད་དོ། །འདིས་ནི་སྤྱིར་བསམ་པ་བཟང་པོའི་ཡོན་ཏན་དང་བསམ་པ་ངན་པའི་ཉེས་དམིགས་བསྟན་ལ་ཁྱད་པར་སོ་སོར་རྟོག་པའི་ཤེས་རབ་ཀྱིས་དཔྱད་ནས་བཟོད་པ་སྒོམ་ཤེས་པའི་ཕན་ཡོན་དང་དེ་ལྟར་མ་ཤེས་པའི་ཉེས་དམིགས་ཀྱང་བསྟན་པ་ཡིན་པས་ན་དེ་ལྟའི་སྐྱོན་ཡོན་གྱི་འདོར་ལེན་ལ་མཁས་པར་བྱའོ།།
 
 འོ་ན་ཚུར་ལ་གནོད་པ་བྱེད་པ་ཕན་འདོགས་བྱེད་ཡིན་ན་ཕར་ལ་ཡང་བྱས་ཤེས་དྲིན་གཟོའི་ཆེད་དུ་གནོད་ལན་བྱ་རིགས་སོ་ཞེ་ན། འོན་ཏེ་ཚུར་གཤེ་སྐུར་དང་བརྡུང་བརྡེག་སོགས་བྱེད་པའི་ལན་དུ་ཕར་ལའང་དེ་བཞིན་དུ་གཤེ་སྐུར་སོགས་གནོད་པ་བྱས་ན་གནོད་བྱེད་དེ་དག་ཀྱང་རྒྱུ་ཁོང་ཁྲོ་ཤས་ཆེར་གོང་༢ཕེལ་དུ་སྐྱེ་བ་དང་འབྲས་བུ་དམྱལ་བར་འགྲོ་བ་གང་ལའང་བསྲུངས་པར་མ་གྱུར་ལ། བདག་གི་བྱང་ཆུབ་སེམས་དཔའི་སྤྱོད་པ་གཤེ་ཡང་སླར་མི་གཤེ་བརྡེག་ཀྱང་སླར་མི་བརྡེག་ཁྲོས་ཀྱང་སླར་མི་ཁྲོ་མཚང་བྲུས་ཀྱང་སླར་མཚང་མི་འདུ་བའི་དགེ་སྦྱོང་གི་ཆོས་བཞི་དང་བྱམས་སྙིང་རྗེ་སྒོམ་པར་ཁས་བླངས་པའང་ཉམས་པར་འགྱུར་ཞིང་འགལ་དུམ་ལའང་ཁོང་ཁྲོ་བསྐྱེད་པར་མི་བྱའོ་ཞེས་སོགས་གསུངས་པ་དང་ཡང་འགལ་ཞིང་ཉམས་པར་འགྱུར་ལ། རྒྱུ་མཚན་དེས་ན་དཀའ་ཐུབ་ཐམས་ཅད་ཀྱི་མཆོག་བཟོད་པའང་ཞིག་པས་ངེས་པར་དམྱལ་བར་འགྲོ་བར་འགྱུར་བས་ན་རང་གཞན་ཕུང་བའི་རྒྱུ་ཁོང་ཁྲོ་བསྐྱེད་ནས་གནོད་ལན་བྱ་མི་རིགས་ཀྱི་གནོད་ལན་དུ་གནོད་པ་མི་བྱེད་པའི་བཟོད་པ་དང་སྙིང་རྗེ་སྒོམ་པ་ལ་དུས་རྟག་ཏུ་ཅི་ནས་ཀྱང་ནན་ཏན་བྱ་རིགས་ཏེ་རང་ཉིད་ཀྱིས་བཟོད་པ་སྒོམ་པ་དང་ཕ་རོལ་པོ་ཉམས་སོ་རེ་སྡུག་སྙམ་དུ་སྙིང་རྗེ་སྒོམ་པ་ལས་ལྷག་པའི་ཐབས་གཞན་གྱིས་དེ་དམྱལ་བར་འགྲོ་བ་ལས་སྲུང་ཐབས་ཅི་ཡང་བྱར་མེད་པས་སོ། །དེ་ལྟར་བཟོད་པ་སྒོམ་པ་ལ་གནས་མ་ཐུབ་པར་གནོད་ལན་དུ་གནོད་པ་བྱེད་ཅིང་གཤེ་བའི་ལན་དུ་གཤེ་བ་སོགས་བྱེད་པའི་སྒོ་ནས་འཐབ་མོ་དང་རྩོད་པ་སོགས་སངས་རྒྱས་ཀྱི་རྗེས་འཇུག་རྣམས་༌ཀྱིས་བྱ་མི་རིགས་ཤིང་བྱས་ན་དགེ་སྦྱོང་གི་ཆོས་ཉམས་པར་འགྱུར་བ་སོགས་ཉེས་དམིགས་མང་པོ་འབྱུང་བསལྷག་བསམ་བསྐུལ་བ་ལས། གང་ན་སྤྲོས་པའམ་རྩོད་པ་ཡོད་པ་ལས། །དཔག་ཚད་བརྒྱ་ཡི་ཕ་རོལ་འགྲོ་བ་མཆོག །གང་ན་ཉོན་མོངས་ཡོད་པ་དེ་དག་ཏུ། །ཡུད་ཙམ་ཞིག་ཀྱང་གནས་ཤིང་འདུག་མི་བྱ། །རབ་བྱུང་དོན་འདོད་ཡོན་ཏན་འདོད་པ་རྣམས། །སྡང་བའི་སེམས་ཀྱིས་རྩོད་པར་མ་བྱེད་ཅིག །གང་གི་དོན་དུ་སྤྲོས་པ་འདི་འབྱུང་བ། །ཁྱེད་ལ་ཞིང་མེད་ཞིང་ལས་ཚོང་བྱ་མེད། །ཁྱེད་ལ་ཆུང་མ་བུ་དང་བུ་མོ་མེད། །ཁྱིམ་དང་གཉེན་གྱི་ཚོགས་ཀྱང་ཡོད་མ་ཡིན། །བྲན་ཕོ་བྲན་མོ་མེད་ཅིང་དབང་ཕྱུག་མེད། །རབ་ཏུ་བྱུང་ནས་རྩོད་པར་མ་བྱེད་ཅིག །ཞི་ཞིང་རབ་ཏུ་ཞི་བས་བསྙེན་པ་ཡི། །ངུར་སྨྲིག་གོས་དག་དད་པས་བླངས་ནས་ནི། །ཞི་ཞིང་རབ་ཞི་ཉེ་བར་ཞི་བ་བྱོས། །སྤྲོས་པ་རྣམ་པར་སྤོངས་ལ་བཟོད་པ་སྐྱེ། །མི་བཟད་སེམས་ནི་སྦྲུལ་གདུག་འདྲ་པར་སྲུངས། །སྤྲོས་ལ་སྤྱོད་པ་སེམས་ཅན་དམྱལ་བ་དང༌། །དུད་འགྲོ་གཤིན་རྗེའི་ཡུལ་དང་རིང་མི་འགྱུར། །དེ་ལྟ་བས་ན་བཟོད་དང་བརྩོན་འགྲུས་བསྐྱེད། །ཅེས་སོགས་གསུངས་སོ། །དེ་རྣམས་ནི་བདག་ལ་སྡུག་བསྔལ་བྱེད་པ་ལ་ཡིད་མི་བདེ་དང་ཁོང་ཁྲོ་བཀག་ནས་ཡིད་བདེ་དང་བཟོད་པ་སྒོམ་པའི་ཚུལ་ལོ།།
 
 གཉིས་པ་བདག་ལ་བརྙས་སོགས་གསུམ་བྱེད་པ་ལ་བཟོད་པ་སྒོམ་པ་ནི། ཡིད་ནི་ལུས་ཅན་སོགས་ཏེ། དེ་ལ། བརྙས་སོགས་ཀྱིས་གང་ལའང་མི་གནོད་པས་ཁྲོ་མི་རིགས་པ་ནི། ཡིད་དམ་སེམས་ནི་ལུས་ཅན་ཏེ་གཟུགས་ཅན་གྱི་དངོས་པོ་མ་ཡིན་པས་གནོད་བྱེད་ཀྱི་དགྲ་སུས་ཀྱང་གནས་གང་དུའང་བརྡུང་བརྡེག་བརྙས་སྨོད་སོགས་བྱས་པས་ནམ་ཡང་གཞོམ་པར་མི་ནུས་སོ། །འོན་ཀྱང་རང་གི་རྣམ་པར་རྟོག་པས་ལུས་ལ་བདག་ཏུ་མངོན་པར་ཞེན་པས་ན་བརྡུང་བརྡེག་སོགས་བྱས་པས་ལུས་འདི་ལ་ནི་དངོས་སུ་སྡུག་བསྔལ་དག་གིས་གནོད་པར་སྣང་ལ་དེའི་དབང་གིས་བརྒྱུད་ནས་སེམས་ལ་གནོད་པའི་སྣང་བ་འབྱུང་མོད།
 
 འོན་ཀྱང་དེ་ལ་ལེགས་པར་བརྟགས་ཤིང་དཔྱད་པ་ནི་གཞན་གྱིས་བརྡུང་བརྡེག་སོགས་བྱས་པ་དང་བརྙས་པ་དང་ཚིག་རྩུབ་མོ་སྨྲ་བ་དང་མི་སྙན་པ་ཡི་ཚིག་མང་པོ་བརྗོད་པ་དེ་ཡིས་བདེ་སྡུག་གི་ཚོར་བ་ཅི་ཡང་མེད་པའི་ལུས་བེམ་པོ་ལ་ཅུང་ཟད་ཀྱང་གནོད་པར་མི་འགྱུར་ན་སེམས་ལ་ལྟ་ཅི། དེ་ལྟར་ལུས་སེམས་གང་ལའང་མི་གནོད་ན་ཀ་ཡེ་སེམས་ཁྱོད་རྒྱུ་མཚན་ཅིའི་ཕྱིར་རབ་ཏུ་ཁྲོ་བར་བྱེད་དེ་ཁྲོ་བའི་རྒྱུ་མཚན་གནོད་པ་བྱས་པ་ཅུང་ཟད་ཀྱང་མེད་པའི་ཕྱིར་རོ། །ཡང་ཡིད་ནི་ལུས་ཅན་མ་ཡིན་པས་སུས་ཀྱང་བརྡུང་བརྡེག་སོགས་ཀྱིས་གང་དུའང་གཞོམ་མི་ནུས་ལ་ལུས་ནི་གཟུགས་ཅན་ཡིན་པ་དང་དེ་ལ་མངོན་པར་ཞེན་པས་བདག་ཏུ་བཟུང་བས་ན་བརྡུང་བརྡེག་ལྟ་བུས་ལུས་དེ་ལ་ནི་གནོད་ཀྱི་བརྙས་དང་ཚིག་རྩུབ་སོགས་ཀྱིས་ནི་ལུས་ལའང་མི་གནོད་ན་སེམས་ལ་ལྟ་ཅི་ཞེས་བཤད་པའང་སྣང་ངོ༌།།
 
 གཞན་མི་དགའ་བས་ནམ་ཡང་མི་གནོད་པས་ཁྲོ་མི་རིགས་པ་ནི། བརྙས་སོགས་ཀྱིས་ལུས་ལ་མི་གནོད་མོད།འོན་ཀྱང་ཕ་རོལ་གྱིས་བརྙས་སོགས་བྱས་པ་ན་དེ་ཐོས་པའི་རྐྱེན་གྱིས་གཞན་མང་པོ་བདག་ལ་མི་དགའ་བས་དེའི་ཕྱིར་ཁྲོའོ་སྙམ་ན། སྐྱེ་བོ་གཞན་དག་བདག་ལ་མི་དགའ་བ་དང་མ་དད་ཅིང་སྨོད་པར་བྱེད་པ་དེ་ཡིས་བདག་ལ་གནོད་ན་བདེན་དུ་ཆུག་ཀྱང་གཞན་མི་དགའ་བ་དེས་ནི་ཚེ་འདིའམ་ཚེ་རབས་གཞན་ལའང་བདག་ལ་ཟ་བའམ་འཆའ་བར་འགྱུར་བ་ལྟ་བུའི་གནོད་པ་ཅི་ཡང་མི་བྱེད་པས་ན་བདག་ནི་རྒྱུ་མཚན་ཅིའི་ཕྱིར་དེ་མི་འདོད་དེ་དཔྱད་ན་མི་འདོད་པའི་རྒྱུ་མཚན་ཅི་ཡང་མི་རྙེད་པས་དེ་མི་འདོད་པར་བྱེད་པ་མི་རིགས་སོ། ཡང་། ཇི་ལྟར་བདག་ལ་ཟ་འགྱུར་རམ། །ཞེས་དྲི་བ་སྟེ་ཅུང་ཟད་ཀྱང་ཟ་བར་མི་བྱེད་ཅེས་པའང་འདུག་གོ།
 
 རྙེད་པ་ལ་སྙིང་པོ་མེད་པས་དེའི་བར་ཆད་བྱེད་པ་ལ་ཁྲོ་མི་རིགས་པ་ལ། རྙེད་པ་འདོར་ཞིང་ཁྲོས་པའི་སྡིག་པ་བརྟན་པར་གནས་པ་ནི། གཞན་མི་དགའ་བ་ཙམ་གྱིས་བདག་ལ་མི་གནོད་པ་བདེན་མོད།འོན་ཀྱང་བརྙས་སྨོད་སོགས་བྱས་པས་གཞན་མི་དད་པར་འགྱུར་ལ་དེ་ལ་བརྟེན་ནས་དེ་དག་ལས་ཟས་ནོར་གོས་སོགས་ཀྱི་རྙེད་པ་ཐོབ་པའི་བར་ཆད་བྱེད་པའི་ཕྱིར་གལ་ཏེ་བརྙས་སོགས་བྱེད་པ་འདི་བདག་གིས་མི་འདོད་པས་ཁྲོའོ་སྙམ་ན། བདག་གི་རྙེད་པའམ་བདག་གིས་ཟས་གོས་སོགས་ཀྱི་རྙེད་པ་མང་པོ་ཐོབ་ཀྱང་འཇིག་པའི་ཆོས་ཅན་ཡིན་པས་ཚེ་འདི་ཉིད་དུ་ཡང་མྱུར་དུ་ཟད་པར་འགྱུར་བའམ་རྙེད་པ་ཐམས་ཅད་འཇིག་རྟེན་འདིར་བཞག་ནས་ངེས་པར་འདོར་བར་འགྱུར་གྱི་ཕྱི་མར་ཅུང་ཟད་ཀྱང་རྗེས་སུ་མི་འབྲང་བས་མི་ཕན་ལ། རྙེད་པའི་དོན་དུ་བརྙས་སོགས་བྱེད་པ་ལ་ཁྲོས་པའི་སྡིག་པ་དག་ནི་ཕྱི་མར་ཡང་རྗེས་སུ་འབྲང་ཞིང་འབྲས་བུ་དམྱལ་སོགས་ཀྱི་སྡུག་བསྔལ་མ་མྱོང་བར་མི་འཛད་པས་རྒྱུད་ལ་བརྟན་པར་གནས་སོ༑།དེས་ན་རྙེད་པ་མ་ཐོབ་ཀྱང་རུང་གི་དེའི་ཆེད་དུ་ཁྲོ་བར་མི་བྱ་སྟེ་རྙེད་པ་ནི་མྱུར་དུ་འཇིག་ཅིང་འདོར་ལ་ཁྲོས་པའི་སྡིག་པ་ནི་ཤིན་ཏུ་ལྕི་ཞིང་རྣམ་སྨིན་མི་བཟང་བས་ཡུན་རིང་པོར་བསྐྱེད་པས་སོ།། །།
 
 ལོག་འཚོ་སྡིག་པ་ལྕི་ལ་འཆི་ཁར་མི་ཕན་པ་ནི། དེས་ན་རྙེད་པ་ལ་ཆགས་པའི་གཉེན་པོར་འདི་ལྟར་བསམ་པར་བྱ་སྟེ། བདག་ནི་ལོག་འཚོ་དང་བཅས་པའི་རྙེད་པ་ཅུང་ཟད་ཀྱང་མ་གྲུབ་པར་དེང་ཉིད་ནས་ཤི་ཡང་བླའི་ཞེས་ཏེ་ཤི་ཡང་རུང་གི་གཞན་ལ་ཁྲོ་བ་དང་བཅས་པའི་སྒོ་ནས་རྙེད་པ་བསྒྲུབས་པའི་ལོག་འཚོ་ལ་བརྟེན་པས་ཡུན་རིང་བོར་གསོན་པ་ནི་ཤིན་ཏུ་མི་རུང་སྟེ། བདག་ལྟ་བུ་ལོག་འཚོ་དང་བཅས་པའི་རྙེད་པ་མང་པོ་ཐོབ་ནས་ཚེ་འདི་ཡུན་རིང་དུ་གནས་པར་གྱུར་ཀྱང་འཚོ་བའི་མཐའ་ནི་འཆི་བ་ལས་མ་འདས་པས་འཆི་བ་ལས་ནམ་ཡང་མི་ཐར་ཞིང་ངེས་པར་འཆི་བའི་སྡུག་བསྔལ་དེ་ཉིད་ཉམས་སུ་མྱོང་དགོས་པ་ཡིན་ལ་དེའི་ཚེ་འཇིག་རྟེན་ཚེ་འདིའི་བདེ་སྐྱིད་རྙེད་བཀུར་སོགས་གང་གིས་ཀྱང་མི་ཕན་ཞིང་རྗེས་སུ་མི་འབྲང་ལ་ཤི་ནས་ཀྱང་ལོག་འཚོའི་ཉེས་པས་ངན་སོང་དུ་འགྲོ་བའི་ཕྱིར་རོ།།དེ་ལ་ལོག་འཚོ་ལྔ་ནི། རིན་ཆེན་ཕྲེང་བ་ལས། །ཚུལ་འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། །ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བའོ། །གཞོག་སློང་དེ་ནི་ཐོབ་བྱའི་ཕྱིར། །གཞན་གྱི་རྫས་ལ་བསྔགས་བྱེད་པའོ། །ཐོབ་ཀྱིས་འཇལ་བ་རྙེད་པའི་ཕྱིར། །མངོན་སུམ་གཞན་ལ་སྨོད་པའོ། །རྙེད་པས་རྙེད་པ་རྣམ་འདོད་པ།སྔར་ཐོབ་པ་ལ་བསྔགས་བྱེད་པའོ། །ཞེས་སོ། །དེ་དག་ལ་སོགས་པའི་ལོག་འཚོའི་ཉིས་པའང་།དྲན་པ་ཉེར་གཞག་ཏུ། གང་དུ་འཚོ་བ་ལོག་པ་ནི། །ཅུང་ཟད་ཙམ་གྱིས་འཚོ་འགྱུར་བ། །དེ་ནི་བཤང་འཇིམ་ནུབ་གྱུར་ནས། །སྲིན་བུ་རྣམས་ཀྱིས་ཟ་བར་འགྱུར། །ཞེས་སོགས་གསུངས་སོ། །་དེས་ན་ལོག་འཚོ་དང་བཅས་པའིརྙེད་པ་མ་གྲུབ་པས་དེང་ཉིད་ཤི་བ་ནི་ཆེས་མཆོག་ཡིན་གྱི་ལོག་འཚོ་ལ་བརྟེན་ནས་ཡུན་རིང་དུ་གསོན་པ་ནི་དེ་ལྟ་མ་ཡིན་ནོ་ཞེས་ཤེས་པར་བྱས་ནས། ལོག་འཚོ་དང་འདྲེས་པའི་རྙེད་པ་དུག་བཞིན་སྤང་བར་བྱའོ།།
 
 རྙེད་པས་རིང་དུ་འཚོའང་འཆི་ཀར་མི་ཕན་པ་དཔེ་དང་བཅས་པ་ནི། དཔེར་ན་འགའ་ཞིག་གིས་རྨ་ལམ་དུ་ལོ་བརྒྱར་བདེ་བ་མྱོང་བར་རྨིས་ནས་སད་པར་གྱུར་པ་གང་ཡིན་པ་དེ་དང་གང་ཟག་གཞན་ཞིག་གམ་རྨི་ལམ་གཞན་ཞིག་ཏུ་ཡུད་ཙམ་ཞིག་གི་བར་དུ་བདེ་བ་མྱོང་བར་རྨིས་ནས་སད་པར་གྱུར་པ་གང་ཡིན་པའི་སད་པ་དེ་དག་གི་ཚེ་གཉིས་ཀ་ལའང་རྨི་ལམ་གྱི་བདེ་བ་ཡུན་རིང་ཐུང་གཉིས་པོ་དེ་ནི་དྲན་པའི་ཡུལ་དུ་འགྱུར་སྲིད་ཀྱི་གང་ཡང་ཕྱིར་འོང་བའམ་རྗེས་སུ་འབྲང་བ་མེད་པ་དེ་བཞིན་དུ། རྙེད་པ་དང་བཅས་པའི་སྒོ་ནས་ཚེ་རིང་པོ་ལོ་བརྒྱའི་བར་དུ་བདེ་བ་མྱོང་བ་དང་ཚེ་ཐུང་བ་ལོ་གཅིག་ཟླ་གཅིག་ཙམ་ལ་བདེ་བ་སྤྱད་པ་གཉིས་ཀ་འདྲ་སྟེ་གཉིས་ཀའང་འཆི་བའི་དུས་ན་དྲན་པའི་ཡུལ་དུ་འབྱུང་བ་དེ་ཙམ་ལས་མ་ལུས་པ་སྔ་མ་དེ་འདྲར་ཟད་ཀྱི་སྔར་གྱི་ཡུན་རིང་ཐུང་གི་བདེ་བ་གཉིས་ཀ་གང་ཡང་ཕྱིར་འོང་ནས་ཉམས་སུ་མྱོང་བ་ནི་མི་སྲིད་པས་ལོག་འཚོ་དང་བཅས་པའི་རྙེད་པ་ལ་སྲེད་པར་བྱ་མི་རིགས་སོ།།
 
 འཆི་དུས་རྙེད་མ་རྙེད་ལ་ཁྱད་པར་མེད་པ་ནི། རྙེད་པ་ཐོབ་པས་འཆི་ཀར་ཅུང་ཟད་ཀྱང་མི་ཕན་ཏེ། རྙེད་པ་ཆུང་ངུ་ཙམ་མ་ཡིན་པར་ཟས་གོས་ནོར་སོགས་ཀྱི་རྙེད་པ་ཤིན་ཏུ་མང་པོ་ཐོབ་པར་གྱུར་ཏེ་དེ་ཙམ་གྱི་བདེ་བ་སྤྱད་པའམ་དུས་ཡུན་ཐུང་ངུ་ཙམ་མ་ཡིན་པར་ཡུན་ཤིན་ཏུ་རིང་པོའི་དུས་སུ་བདེ་བ་༌མང་པོ་ལ་ཅི་འདོད་དུ་ལོངས་སྤྱད་པར་བྱས་ཀྱང་མཐར་འཆི་བའི་དུས་སུ་ཟས་གོས་སོགས་ལོངས་སྤྱོད་ཐམས་ཅད་ཆོམ་པོས་ཕྲོགས་ཤིང་བཅོམ་ནས་ཅི་ཡང་མེད་པར་བྱས་པ་ཇི་ལྟ་བ་བཞིན་དུ་སྐེད་དཀྲིས་ཀྱི་གོས་ཙམ་ཡང་འཆང་རྒྱུ་མེད་པས་སྒྲེན་མོ་དང་ནོར་དང་ལམ་རྒྱགས་གང་ཡང་འཁྱེར་རྒྱུ་མེད་པས་ལག་པ་སྟོང་པར་འཇིག་རྟེན་འདི་ནས་འཇིག་རྟེན་ཕ་རོལ་དུ་འགྲོ་དགོས་ཀྱི་དེ་ལས་གཞན་དུ་ཟས་གོས་ནོར་སོགས་ཀྱི་ཡོ་བྱད་མང་པོ་ཁྱེར་ནས་ཕ་རོལ་དུ་འགྲོ་བ་མི་སྲིད་པའི་ཕྱིར་རོ། །
 
 རྙེད་པ་མ་ཐོབ་ཅིང་བདེ་བ་སྤྱད་རྒྱུ་མ་བྱུང་བ་དག་ཀྱང་སྒྲེན་མོ་ལག་སྟོང་དུ་འགྲོ་དགོས་པ་སྔ་མ་དང་འདྲ་བས་ན་འཆི་ཀར་ཕན་པའི་ཆོས་ཤིག་མ་འགྲུབ་ཕྱིན་ཆད་རྙེད་པ་ཐོབ་པ་དང་མ་ཐོབ་པ་གཉིས་ཀ་ལ་འཆི་བའི་དུས་སུ་ཁྱད་པར་ཅུང་ཟད་ཀྱངམེད་དོ། །དེས་ན་རྙེད་པའི་དོན་དུ་གཞན་ལ་ཁྲོ་མི་རིགས་ཤིང་ལོག་འཚོ་དང་བཅས་པའི་རྙེད་པ་ལ་སྲེད་པར་ཡང་བྱ་བར་མི་རིགས་ཏེ་ཁོང་ཁྲོ་དང་ལོག་འཚོ་གཉིས་ཀ་ཉེས་དམིགས་ཤིན་ཏུ་ཆེ་ཞིང་རྙེད་བཀུར་ལ་ནི་འདི་ཕྱི་ཀུན་ཏུ་དགོས་པའི་དོན་དང་ཕན་པའི་སྙིང་པོ་ཅུང་ཟད་ཀྱང་མེད་པའི་ཕྱིར་རོ། འདུལ་བ་ལུང་ལས། དགེ་སློང་དག་དེ་ལྟ་བས་ན་འདི་ལྟར་བསླབ་པར་བྱ་སྟེ། རྙེད་པ་དང་བཀུར་སྟི་གང་ཡིན་པ་ཟིལ་གྱིས་མནན་པར་བྱའི། རྙེད་པ་དང་བཀུར་སྟི་བྱུང་བ་ལ་སེམས་གཏུགས་ཏེ་གནས་པར་མི་བྱ་སྟེ་དགེ་སློང་དག་ཁྱེད་ཀྱིས་དེ་ལྟར་བསླབ་པར་བྱའོ། །ཞེས་སོ། །དེ་ལྟར་རྙེད་བཀུར་བསྟོད་གྲགས་སོགས་ལ་སྙིང་པོ་མེད་ཅིང་ཉེས་དམིགས་དང་བཅས་པའི་ཚུལ་ལེགས་པར་ཤེས་ཤིང་བསམ་ནས་དེ་དག་ལ་སྲེད་པ་འགོག་ཐུབ་ན་བརྙས་སོགས་གསུམ་བྱེད་པ་ལའང་ཡིད་མི་བདེ་བར་མི་འགྱུར་ཏེ་ཕ་རོལ་གྱི་ངོར་རང་ཉིད་རྙེད་བཀུར་སོགས་དང་ལྡན་པའི་ཁྱད་པར་ཅན་དུ་གྲུབ་པ་ལ་དོན་གཉེར་མེད་པས་མ་གྲུབ་ཀྱང་ཡིད་བདེ་བ་མི་ཉམས་པར་གསུངས་པའི་ཕྱིར་རོ། །དེ་དག་གིས་ནི་རྙེད་པའི་བར་ཆད་བྱེད་པ་ལ་ཁྲོ་མི་རིགས་པའི་རྒྱུ་མཚན་དུ་རྙེད་པ་ལ་སྙིང་པོ་མེད་ཅིང་ཉེས་དམིགས་དང་བཅས་པ་ཡིན་པར་བསྟན་ཏོ། །བསླབ་བཏུས་ལས། ཡང་དག་འཚོ་བ་སྦྱངས་པ་ཡིས། །ལོངས་སྤྱོད་དག་པར་ཤེས་པར་བྱ། །ཞེས་ལོག་འཚོ་དང་མ་འདྲེས་ལ་དཀོར་དང་མ་འདྲིས་པའི་ལོངས་སྤྱོད་དག་པ་སྒྲུབ་པའི་ཚུལ་དྲག་ཤུལ་ཅན་གྱིས་ཞུས་པ་སོགས་དྲངས་ནས་རྒྱས་པར་གསུངས་སོ།།
 
 སྙིང་པོ་ཡོད་པས་སྒྲུབ་རིགས་པར་འདོད་པ་འགོག་པ་ནི། གལ་ཏེ་རྙེད་པ་མང་པོ་ཐོབ་པར་གྱུར་པས་ཟས་གོས་སོགས་འཚོ་བའི་མཐུན་རྐྱེན་ཐམས་ཅད་ལེགས་པར་ཚང་ནས་ཡུན་རིང་དུ་གསོན་པར་གྱུར་ན་སྟོབས་བཞིའི་བཤགས་པས་སྡིག་པ་ཟད་པའི་ཐབས་དང་སྦྱིན་པ་གཏོང་བ་ཚུལ་ཁྲིམས་བསྲུང་བ་སོགས་བསོད་ནམས་གསོག་ཅིང་འཕེལ་བའི་ཐབས་བྱས་ཀྱང་ཆོག་པས་དགོས་པའི་དོན་ཆེ་སྟེ། ཇི་སྐད་དུ།ཆོས་ལ་སྤྱོད་པ་ཇི་སྲིད་ཡུན་རིང་འཚོ། །དེ་སྲིད་དགེ་བའི་རྒྱུན་ནི་རབ་ཏུ་འཕེལ། །ཞེས་གསུངས་བཔའི་ཕྱིར། དེས་ན་རྙེད་པ་ལ་སྙིང་པོ་ཡོད་པས་དེ་བསྒྲུབ་པར་བྱ་རིགས་ལ་དེའི་བར་ཆད་བྱེད་པ་ལའང་ཁྲོ་བར་བྱ་རིགས་སོ་ཞེ་ན། རྙེད་པ་ཐོབ་པས་འཆི་ཀར་མི་ཕན་པར་གོང་དུ་བསྟན་པ་ལྟར་གསོན་པའི་དུས་སུ་ཡང་ཕན་པར་དཀའ་སྟེ་བསོད་ནམས་ཅན་ཁ་ཅིག་ཆོས་མཐུན་གྱི་རྙེད་པ་ལ་བརྟེན་ནས་སྡིག་ཟད་བསོད་ནམས་འཕེལ་བ་འབྱུང་སྲིད་ན་ཡང་ཕལ་ཆེར་ལ་མི་ཕན་པར་མ་ཟད་གནོད་པའི་རྒྱུ་ཆེན་པོར་ཡང་འགྱུར་ཏེ། བསོད་ནམས་གསོག་པ་དང་སྡིག་པ་འཛད་པའི་ཕྱིར་རྙེད་པ་སྒྲུབ་པའི་དོན་དུ་ཞུགས་པ་ན་དེའི་གེགས་དང་བར་ཆད་བྱེད་པ་ལ་སེམས་ཁྲོས་པར་གྱུར་ན་སྔར་བཤད་པ་ལྟར་བསྐལ་པ་བརྒྱ་སྟོང་སོགས་དུ་མར་བསགས་པའི་བསོད་ནམས་དགེ་བའི་ཚོགས་ཐམས་ཅད་དེས་བཅོམ་ཞིང་ཟད་པར་བྱེད་པ་དང་ཁོང་ཁྲོས་བསྐྱེད་པའི་སྡིག་པའི་ཕུང་པོ་ཆེན་པོ་ཡང་འཕེལ་བར་མི་འགྱུར་རམ་སྟེ་འགྱུར་བའི་ཕྱིར་རོ། །དེས་ནི་དེ་ལྟར་འདོད་པ་བསམ་པ་ཕྱིན་ཅི་ལོག་ཏུ་གྱུར་པར་སྟོན་ཏེ་བསོད་ནམས་འཕེལ་བར་འདོད་ཀྱང་བསོད་ནམས་འཛད་པའི་རྒྱུ་དང་སྡིག་པ་འཛད་པར་འདོད་ཀྱང་སྡེག་པ་འཕེལ་བའི་རྒྱུར་སོང་བས་སོ། །ཞེས་བཤད་པའི་ཕྱིར། 
 
 དེ་བས་ན་བྱང་སེམས་ཀྱིས་དོན་མེད་པར་ཡུན་རིང་དུ་འཚོ་བ་ཙམ་དོན་དུ་མི་གཉེར་ལ་སྡིག་པ་འཛད་ཅིང་བསོད་ནམས་འཕེལ་བ་དོན་དུ་གཉེར་ནས་དེ་ལྟ་བུའི་དགོས་པ་གང་གི་དོན་དུ་རྙེད་པ་དང་བཅས་ཏེ་བདག་ཉིད་ཡུན་རིང་པོར་གསོན་པར་འདོད་པ་ཡིན་ན་རྙེད་པའི་དོན་དུ་ཁོང་ཁྲོ་སྐྱེས་པའི་༌་དབང་གིས་ཆེད་དུ་གཉེར་བྱའི་བསོད་ནམས་དགེ་བའི་ལས་དེ་ཉིད་གལ་ཏེ་ཉམས་ཤིང་ཟད་པར་གྱུར་ན་ཁོང་ཁྲོ་སོགས་ལ་བརྟེན་ནས་སྡིག་པ་མི་དགེ་བ་འབའ་ཞིག་བྱེད་པ་ཡི་སྒོ་ནས་ཡུན་རིང་དུ་འཚོ་ཞིང་གསོན་པ་དེས་ཀོ་ཅི་ཞིག་བྱ་སྟེ་དགོས་པའི་དོན་ཅི་ཡང་མེད་པས་ན་རྙེད་པའི་བར་ཆད་བྱེད་པ་ལའང་ཁྲོ་བར་མི་བྱའོ། །ཁོང་ཁྲོས་བསོད་ནམས་འཛད་ཅིང་སྡིག་པ་འཕེལ་ཚུལ་ཤིན་ཏུ་མང་ཡང་མདོ་ཙམ་སྔར་བཤད་པ་ལྟར་ཡིན་ལ། བཟོད་པ་བསྒོམས་པས་སྡིག་པ་འཛད་པ་གོང་དུ་ཏིང་རྒྱལ་གྱི་ལུང་དྲངས་པ་དང༌།སྐྱེས་རབས་ལས་ཀྱང་། གང་ཞིག་རང་གི་ཆོས་ཉམས་མི་སེམས་པར། །བདག་གི་སྡིག་སྦྱང་ཕྱིར་ནི་ཞུགས་འདྲ་ལ། །འདི་ལའང་བདག་ནི་བཟོད་པར་མི་བྱེད་ན། །དེ་ལས་གཞན་པ་དྲིན་མེད་ཅི་འདྲ་ཞིག །ཅེས་གནོད་བྱེད་ཁོ་རང་གི་ཆོས་ཉམས་པ་ལའང་མི་སེམས་པར་བདག་གི་སྡིག་པ་སྦྱང་བའི་ཕྱིར་ཞུགས་པ་དེ་འདྲ་བའི་གནོད་བྱེད་དེ་ཉིད་ལ་ཤིན་ཏུ་དྲིན་ཅན་ཡིན་པར་ཤེས་ནས་བཟོད་པ་སྒོམ་པ་དང་༌དྲིན་དུ་གཟོ་རིགས་སོ་ཞེས་བསྟན་ཏོ། ཆོས་ལྡན་ཇི་སྲིད་འཚོ་བ་དེ་སྲིད་དུ་དགེ་བ་འཕེལ་བར་གསུངས་པ་ནི་ཁོང་ཁྲོ་སོགས་དང་མ་འདྲིས་པའི་རྣམ་དཀར་འཕེལ་བ་ལ་དགོངས་པའོ།།
 
 གཞན་གྱི་དད་པ་ཉམས་པར་བྱེད་དོ་ཞེས་ཁྲོ་མི་རིགས་པ་ནི། གལ་ཏེ་རྙེད་པའི་བར་ཆད་བྱེད་པ་ཙམ་ལ་ཁྲོ་མི་རིགས་ཀྱང་གཞན་གྱིས་རང་ལ་མི་སྙན་པ་སྨྲ་བ་ནི་སྐྱོན་གྱི་རིགས་གང་ཡོད་སྒྲོགས་ཤིང་ཡོན་ཏན་གྱི་རིགས་གང་ཡོད་བཅབས་ནས་སྨོད་པར་བྱེད་པའི་སྒོ་ནས་བདག་སུན་འབྱིན་པར་བྱེད་པ་ཡིན་པས་དེ་ལ་བརྟེན་ནས་རང་ལ་དད་གུས་ཡོད་པའི་གདུལ་བྱ་སེམས་ཅན་དག་གི་རྒྱུད་ཀྱི་དཀར་ཆོས་ཐམས་ཅད་ཀྱི་རྩ་བ་དད་པ་དེ་ཉིད་ཉམས་པར་བྱེད་པས་ན་བདག་ལ་མི་སྙན་པ་སྨྲ་བ་ལ་ཁྲོའོ་ཞེ་ན། དེ་ལྟར་གཞན་རྒྱུད་ཀྱི་དད་པ་སོགས་ཀྱི་དགེ་བ་ཉམས་པ་ལ་ཁྲོ་ན་རང་ལ་དེ་སྐད་སྨྲ་བ་ལ་ཁྲོ་བར་མ་ཟད་གང་ཟག་གཞན་ལ་སྙན་པ་བརྗོད་པ་ལའང་སེམས་ཁྱོད་རང་ལ་སྨོད་ཅིང་མི་སྙན་པ་ཟེར་བ་ལ་ཁྲོ་བ་དེ་བཞིན་དུ་ཅི་སྟེ་ཁྲོ་བར་མི་བྱེད་དེ།དེས་ཀྱང་གང་ཟག་གཞན་ལ་དད་པའི་དགེ་བ་དེ་ཉིད་ཉམས་པར་བྱེད་པས་སོ། །མི་དེས་ནི་རང་ལ་མི་སྙན་པར་སྨྲ་བ་དེ་དད་པ་ཉམས་བྱེད་ཡིན་པས་ཁྲོ་ན་གཞན་ལ་མི་སྙན་པ་སྨྲ་བ་ལའང་ཁྲོ་རིགས་ཞེས་སྟོན་ནོ། །
 
 འོན་ཏེ་གང་ཟག་གཞན་ལ་དད་པ་དང་མ་དད་པ་ནི་དམིགས་ཡུལ་གང་ཟག་གཞན་དེ་ཉིད་ལ་སྐྱོན་དང་ཡོན་ཏན་ཡོད་མེད་སོགས་ཀྱི་རྐྱེན་གཞན་ལ་རག་ལས་པས་དེ་ལ་བདག་ཁྲོས་ཀྱང་མི་ཕན་པའི་ཕྱིར་རོ་སྙམ་ནས་གང་ཟག་གཞན་ལ་གཞན་མི་སྙན་པར་སྨྲ་བ་དང་དད་པ་མེད་པ་དེ་ལ་སེམས་ཁྱོད་མི་ཁྲོ་བར་བཟོད་པར་བྱེད་པ་ཡིན་ན། རང་ལ་མི་སྙན་པར་སྨྲ་བའི་གང་ཟག་དེ་ལའང་རང་ལ་དབང་མེད་པར་རྐྱེན་གཞན་ཉོན་མོངས་པ་རྒྱུད་ལ་སྐྱེས་པའི་གཞན་དབང་དུ་གྱུར་པ་ལ་རག་ལས་པས་ན་རང་ལ་སྨོད་ཅིང་མི་སྙན་པ་སྨྲ་བ་ལའང་སེམས་ཁྱོད་རྒྱུ་མཚན་ཅིས་མི་བཟོད་དེ་སྔ་མ་དང་རྒྱུ་མཚན་མཚུངས་པའི་ཕྱིར་བཟོད་པར་བྱ་རིགས་ཀྱི་ཁྲོ་མི་རིགས་སོ། །འདིས་གཞན་ལ་དད་པ་ཉམས་པ་ལ་བཟོད་ན་རང་ལ་དད་པ་ཉམས་པ་ལའང་བཟོད་རིགས་ཞེས་བསྟན་ཏོ། །དེ་དག་ནི་བདག་ལ་བརྙས་སོགས་གསུམ་བྱེད་པ་ལ་ཡིད་མི་བདེ་བ་དང་ཁྲོ་བ་སྤངས་ནས་ཡིད་བདེ་དང་བཟོད་པ་སྒོམ་པའི་ཚུལ་ལོ།།
 
 གཉིས་པ་བདག་གི་བཤེས་ལ་མི་འདོད་པ་བྱེད་པ་ལ་བཟོད་པ་སྒོམ་པ་ནི། སྐུ་གཟུགས་མཆོད་རྟེན་སོགས་ཏེ། དེ་ལའང༌། ཆོས་ལ་ངེས་སེམས་ཀྱི་བཟོད་པས་ཁྲོ་བ་དགག་པ་ལ། གནོད་མེད་ཀྱི་ཡུལ་ལ་ཉེས་པ་བྱེད་པ་ལ་ཁྲོ་མི་རིགས་པ་ནི་རང་ལ་གནོད་པ་བྱེད་པ་ལ་ཁྲོ་མི་རིགས་ཀྱང་དཀོན་མཆོག་དང་དཀོན་མཆོག་གི་རྟེན་སོགས་དད་པའི་ཡུལ་ལ་གནོད་པ་བྱེད་པ་ལ་ཁྲོས་ཀྱང་ཉེས་པ་མེད་དོ་ཞེ་ན། སངས་རྒྱས་སོགས་ཀྱི་སྐུ་གཟུགས་དང་མཆོད་རྟེན་བརྒྱད་ལ་སོགས་པའི་མཆོད་རྟེན་དང་དམ་པའི་ཆོས་དང་ཆོས་ཀྱི་རྟེན་གླེགས་བམ་སྟེ་དེ་རྣམས་ལ་ངག་གིས་ཚུལ་དང་མི་མཐུན་པའི་སྐྱོན་བརྗོད་དེ་འཁྱལ་བའི་ཚིག་སྨྲ་ཞིང་ལུས་ཀྱིས་གཞོམ་ཞིང་འཇིག་པར་བྱེད་པ་རྣམས་ལའང་བདག་གིས་ཆོས་དང་མཐུན་པའི་སྙིང་རྗེ་དང་ཐབས་མཁས་ཀྱི་སྒོ་ནས་དེ་ལྟ་བུའི་ཉེས་པ་ཚབས་ཆེན་གསོག་པ་དེ་ལས་བཟློག་ནུས་ན་ལེགས་ཀྱི་དེ་ལྟར་མིན་པར་ཆོས་དང་མི་མཐུན་པའི་བསམ་པ་ཞེ་སྡང་དྲག་པོ་བསྐྱེད་ནས་སྦྱོར་བ་རྩུབ་མོས་བཟློག་ཐབས་ལ་བརྩོན་པ་ནི་མི་རིགས་ཏེ། ཡུལ་སངས་རྒྱས་བྱང་སེམས་ཉན་རང་འཕགས་པ་རྣམས་དང་དམ་པའི་ཆོས་སོགས་དཀོན་མཆོག་གསུམ་ལ་ཡིད་མི་བདེ་བའི་གནོད་པས་གཟིར་བ་སོགས་ཅུང་ཟད་ཀྱང་མི་མངའ་བདག་དང་བདག་གིར་མངོན་པར་ཞེན་པའི་ལོག་པར་རྟོག་པ་བཅོམ་པའི་ཕྱིར་དང་སྐུ་གསུང་ཐུགས་རྟེན་རྣམས་ལའང་ཡིད་མི་བདེ་བའི་གནོད་པ་ཅུང་ཟད་ཀྱང་མི་མངའ་ལ་གནོད་བྱེད་ནི་སྙིང་རྗེའི་གནས་ཡིན་པས་དེ་ལ་བྱམས་ཤིང་བརྩེ་བའི་སྒོ་ནས་རྗེས་སུ་གཟུང་རིགས་ཀྱི་ཁོང་ཁྲོ་བསྐྱེད་པར་མི་བྱའོ་ཞེས་དད་པའི་ཡུལ་ཡིན་ཡང་དེ་ལ་གནོད་པ་བྱེད་པ་ལ་ཁྲོ་མི་རིགས་པར་བསྟན་ཏོ།།
 
 གཉེན་བཤེས་སོགས་གནོད་བཅས་ཀྱི་ཡུལ་ལ་གནོད་པ་བྱེད་པ་ལ་ཁྲོ་མི་རིགས་པ་ནི། རང་ལ་བླང་དོར་གྱི་གནས་སྟོན་པའི་བླ་མ་དང་རུས་གཅིག་པ་སོགས་ཀྱིས་འབྲེལ་བའི་གཉེན་དང་རུས་མི་གཅིག་པ་སྣག་གི་གཉེན་མཚམས་ལ་སོགས་པ་དང་སྙིང་དུ་སྡུག་པའི་མཛའ་བཤེས་དོང་འཁོར་གཡོག་སོགས་ཀྱི་ཕྱོགས་ལ་གནོད་པ་བྱེད་པ་མཐོང་ཐོས་ཀྱི་ཡུལ་དུ་གྱུར་པ་རྣམས་ལའང་ཁྲོ་བར་བྱ་མི་རིགས་ཏེ། གཉེན་བཤེས་སོགས་དེ་དག་རང་རང་གིས་སྔར་ལས་ངན་བསགས་པ་དེའི་རྐྱེན་གྱིས་བསྐུལ་བས་ན། སྔ་མའི་ཚུལ་ཏེ་སྔར།དེ་ལྟར་ཐམས་ཅད་གཞན་གྱི་དབང་། །ཞེས་སོགས་དང༌། ཉེས་པ་ཇི་སྙེད་ཐམས་ཅད་དང༌། །སྡིག་པ་རྣམ་པ་སྣ་ཚོགས་པ། །དེ་ཀུན་རྐྱེན་གྱི་སྟོབས་ལས་བྱུང༌། །རང་དབང་ཡོད་པ་མ་ཡིན་ནོ། །ཞེས་སོགས་བཤད་ཟིན་ལྟར་གྱིས་གནོད་བྱེད་ལ་རང་དབང་མེད་ཅིང་ཉོན་མོངས་དང་ལས་ཀྱི་རྐྱེན་དག་གི་གཞན་དབང་ལས་འབྱུང་བར་འགྱུར་བ་མཐོང་ནས་རང་ཉིད་ཀྱི་ཁྲོ་བ་བཟློག་ནས་བཟོད་པ་བསྒོམ་པར་བྱའོ། །ཕྱི་རོལ་བ་དག་ལྷ་དང་ཕ་མེས་སོགས་ཀྱི་དོན་དུ་སྡིག་བྱས་པ་ལ་ཉེས་པ་མེད་པར་འདོད་པ་དང་དེ་བཞིན་དུ་འགའ་ཞིག་སངས་རྒྱས་ཀྱི་བསྟན་པ་དང་དགེ་འདུན་གྱི་སྡེ་དང་བླ་མ་དང་རྟེན་གསུམ་དང་དག་ལ་བསྔོས་པའི་ཡོ་བྱད་སོགས་ལ་གནོད་པ་བྱེད་པ་བྱུང་ན་དེ་དག་གི་དོན་དུ་ཁོང་ཁྲོ་དང་བཅས་ཏེ་གནོད་བྱེད་དག་དང་འཐབ་རྩོད་སོགས་བྱས་ཏེ་སྡིག་པ་བསགས་པ་ལ་ཉེས་པ་མེད་པར་འདོད་པ་རྣམས་ཀྱང་མི་རིགས་པར་འདི་དག་གིས་བསྟན་པ་ཡིན་པར་གསུངས་སོ། །དེ་ཡང་དཔས་བྱིན་གྱིས་ཞུས་པར།མནར་མེད་སོང་ཚེ་དེ་དག་སྐྱབས་མིན་པས། །ཕ་མ་སྤུན་དང་སྙིང་སྡུག་བུ་རྣམས་དང༌། །རྩ་ལག་ཉེ་དུ་སྣག་གི་གཉེན་མཚམས་དང༌། །དེ་དག་ཆེད་དུ་མཁས་པ་སྡིག་མི་བྱེད། །ཅེས་དང༌། བཤེས་སྤྲིང་ལས་ཀྱང༌། ཁྱོད་ཀྱིས་བྲམ་ཟེ་དགེ་སློང་ལྷ་དང་ནི། །འགྲོན་དང་ཡབ་ཡུམ་དག་དང་བཙུན་མོ་དང༌། །འཁོར་གྱི་སླད་དུའང་སྡིག་པ་མི་བགྱི་སྟེ། །དམྱལ་བའི་རྣམ་སྨིན་སྐལ་ནོད་འགའ་མ་མཆིས། །ཞེས་བྲམ་ཟེ་སོགས་དེ་དག་གི་ནང་ན་ཁྱོད་ཀྱི་དམྱལ་བའི་རྣམ་སྨིན་གྱི་སྐལ་བ་ནོད་ཅིང་ལེན་པར་བྱེད་པ་འགའ་ཡང་མ་མཆིས་པས་ན་དེ་དག་གི་སླད་དུའང་ཁྱོད་ཀྱིས་སྡིག་པ་བགྱི་མི་རིགས་ཞེས་བསྟན་ལ༑དེ་བཞིན་དུ་བཞི་བརྒྱ་པར་ཡང་། རྒྱལ་པོའི་སྡིག་ལ་དབང་ཕྱུག་ལྟར། །འགེད་པ་ཡོད་པ་མ་ཡིན་ན། །གཞན་གྱི་དོན་དུ་མཁས་པ་ནི། །སུ་ཞིག་ཕྱི་མ་འཇོམས་པར་བྱེད། །ཅེས་གསུངས་པ་ལྟར་རོ།།
 
 གནོད་བྱེད་ལ་ཇི་མི་སྙམ་པའི་བཟོད་པས་ཁྲོ་བ་དགག་པ་ལ། གནོད་བྱེད་ཀྱི་དངོས་པོ་ལ་བརྟགས་ནས་ཁྲོ་མི་རིགས་པ་ནི། རང་གི་གཉེན་བཤེས་སོགས་ཀྱི་ལུས་ཅན་རྣམས་ལ་སེམས་ཡོད་ཀྱི་དགྲ་ལ་སོགས་པས་གནོད་པ་བྱེད་པ་དང་སེམས་མེད་པའི་རྡོ་དབྱུག་ཆར་རླུང་མཚོན་ལ་སོགས་པས་གནོད་པ་བྱེད་པ་སྟེ་སེམས་ཡོད་མེད་གཉིས་ཀས་གནོད་པ་བྱས་པ་ན་གནོད་པ་བྱས་པར་འདྲ་བ་ལས་སེམས་མེད་ལ་མི་ཁྲོ་བར་སེམས་ཡོད་ཀྱི་གང་ཟག་ཁོ་ན་ཅི་སྟེ་ལོགས་སུ་བཀར་ཏེ་བཀོན་པའམ་ཁྲོ་ཞིང་ཞེ་འཁམ་པར་བྱེད་པ་ནི་མི་རིགས་ཏེ་གཉིས་ཀས་གནོད་པ་བྱེད་པར་འདྲ་བས་ཁྲོ་ན་གཉིས་ཀ་ལ་ཁྲོ་ལ་མི་ཁྲོ་ན་གཉིས་ཀ་ལ་ཁྲོ་མི་རིགས་པར་མཚུངས་སོ། །རྒྱུ་མཚན་དེ་ལྟ་བས་ན་རང་གི་གཉེན་བཤེས་ཀྱི་ཕྱོགས་ལ་སེམས་ཡོད་ཀྱིས་གནོད་པ་བྱེད་པ་ལའང་སེམས་མེད་ལ་མི་ཁྲོ་བ་ལྟར་བཟོད་པར་གྱིས་ཤིག་ཅེས་པའོ། །འདིའི་རྒྱ་དཔེར།སེམས་ཡོད་སེམས་མེད་ཀྱིས་བྱས་པས། །ལུས་ཅན་ལ་གནོད་ངེས་པར་འབྱུང༌། །གནོད་དེ་སེམས་ཡོད་ལ་མཐོང་བས། །ཞེས་བྱུང་ལ། དེའི་དོན་ནི་སྔར་བཤད་པ་ལྟར་སེམས་ཡོད་དང་སེམས་མེད་གང་གིས་གནོད་པ་བྱས་ཀྱང་རུང་སྟེ་སེམས་དང་བཅས་པའི་ལུས་ཅན་རྣམས་ལ་གནོད་པ་ངེས་པར་འབྱུང་གི་གཞན་ལ་མི་འབྱུང་བས་གནོད་པའི་རྒྱུ་གཉིས་པོ་དེ་ཡང་སེམས་དང་བཅས་པའི་ལུས་ལ་ཚད་མས་མཐོང་བས་ཏེ་དེ་ཉིད་སྡུག་བསྔལ་གྱི་རྒྱུ་ཡིན་གྱི་གཞན་ནི་མ་ཡིན་ཏེ་སེམས་མེད་པ་ལ་ཚོར་བ་མེད་པའི་ཕྱིར་རོ། །དཔེར་ན་འདམ་བུ་འདམ་ལས་སྐྱེའི་སྐམ་ལས་མ་ཡིན་པ་བཞིན་ནོ་ཞེས་འགྲེལ་ཆེན་དང་བི་བྷཱུ་ཏིས་བཤད་དོ།།
 
 སྐྱོན་བཅས་ཡིན་མིན་ལ་བརྟགས་ཏེ་ཁྲོ་མི་རིགས་པ་ནི། གནོད་པ་བྱེད་མཁན་གྱི་གང་ཟག་ལ་ལ་གཞན་ལ་གནོད་པ་བྱས་པའི་འབྲས་བུ་རང་གིས་མྱོང་དགོས་པ་མ་ཤེས་པར་ལས་འབྲས་ལ་རྨོངས་པས་གནོད་བྱའི་ཡུལ་སེམས་ཅན་གཞན་གྱི་སྲོག་གཅོད་པ་དང་ནོར་འཕྲོགས་པ་དང་བརྡུང་བརྡེག་ལ་སོགས་པའི་ཉེས་པ་བྱེད་པ་དང༌། དེ་བཞིན་དུ་གནོད་པ་བྱ་ཡུལ་གྱི་གང་ཟག་ལ་ལ་རང་ཉིད་གཞན་ལ་ཁྲོས་པའི་འབྲས་བུ་རང་གིས་མྱོང་དགོས་པའི་ཚུལ་མ་ཤེས་པར་རྨོངས་ཏེ་གནོད་བྱེད་ལ་ཁྲོས་པར་གྱུར་ནས་སླར་གནོད་ལན་དུ་གནོད་པ་བྱེད་པ་ལ་འཇུག་ན། །ཉོན་མོངས་པའི་གདོན་གྱིས་བརླམ་ནས་སྨྱོན་པ་ལྟ་བུར་གྱུར་པ་དེ་གཉིས་ལ་སྐྱོན་མེད་པའི་ཁྱད་པར་ནི་གང་གིས་འབྱེད་པར་བྱ་ལ་སྐྱོན་དང་བཅས་པའི་ཁྱད་པར་དེ་ཡང་གང་ཞིག་ཡིན་ཏེ་གཉིས་ཀ་རྨོངས་ནས་ཉེས་པ་བྱེད་པའི་སྐྱོན་ཅན་ཡིན་པ་ལ་ཁྱད་པར་ཅུང་ཟད་ཀྱང་མེད་པ་ཡིན་ན་གཉེན་བཤེས་སོགས་རང་གི་ཕྱོགས་ལ་གནོད་པ་བྱེད་པ་ལ་དམིགས་ཀྱིས་བཀར་ནས་ལྷག་པར་ཁྲོ་བར་མི་བྱ་སྟེ་ཁྲོ་ན་གཉིས་ཀ་ལ་ཁྲོ་ལ་མི་ཁྲོ་ན་གཉིས་ཀ་ལ་ཁྲོ་མི་རིགས་ཏེ་རྒྱུ་མཚན་མཚུངས་པས་སོ། །སྐྱོན་དང་བཅས་ཏེ་ཞེས་པའང་ཡོད་དོ། །དེ་ཡང་གནོད་བྱེད་ཕ་རོལ་པོས་གནོད་པ་བྱས་ཀྱང་གནོད་པ་བྱ་ཡུལ་གྱི་གང་ཟག་དེ་ཉིད་དང་དེའི་གཉེན་བཤེས་ཀྱི་ཕྱོགས་རྣམས་ཁྲོས་པའི་དབང་དུ་མ་གྱུར་ན་གནོད་བྱེད་དེ་སྐྱོན་ཅན་དང་། གནོད་པ་བྱ་ཡུལ་གྱི་གང་ཟག་སོགས་དེ་དག་བཟོད་ལྡན་གྱི་སྐྱེས་བུ་སྐྱོན་མེད་དུ་འཇོག་ཆོག་པས་དེ་གཉིས་ལ་སྐྱོན་ཡོད་མེད་ཀྱི་ཁྱད་པར་འབྱེད་རྒྱུ་ཡོད་ཀྱང་གནོད་བྱ་དང་དེའི་ཕྱོགས་སུ་གྱུར་པ་དེ་དག་གིས་ཀྱང་གནོད་བྱེད་ལ་ཁྲོས་པར་གྱུར་ན་གཉིས་ཀ་སྐྱོན་ལྡན་དུ་སོང་བས་དེ་གཉིས་ལ་སྐྱོན་ཡོད་མེད་ཀྱི་ཁྱད་པར་འབྱེད་མིནུས་སོ་ཞེས་གཉིས་ཀ་ཐུན་མོང་དུ་སྐྱོན་ཅན་དུ་བྱས་ནས་སུན་དབྱུང་བའོ།།་
 
 གཉེན་སོགས་རང་རང་གི་ལས་ཀྱི་ཉེས་པས་ཁྲོ་མི་རིགས་པ་ནི། རྒྱུ་མཚན་གང་གིས་ཞེས་སམ་གནོད་པ་མྱོང་འགྱུར་གྱི་ལས་སྔར་བསགས་པའི་ནུས་པ་གོང་གིས་གཞན་ཕ་རོལ་པོ་དག་གིས་རང་གི་ཕྱོགས་ལ་ལུས་ཀྱིས་བརྡེག་པ་དང་ངག་གིས་ཚིག་རྩུབ་སྨྲ་བ་སོགས་ཀྱི་གནོད་པ་བྱེད་པའི་རྒྱུར་གྱུར་པའི་ལས་ངན་པ་དེ་དག་རང་གི་གཉེན་བཤེས་ཀྱི་ཕྱོགས་དེ་རྣམས་ཀྱིས་སྔོན་ཆོད་རྒྱུ་མཚན་ནམ་དོན་ཅིའི་ཕྱིར་བྱས་ཏེ་རྣམ་པ་ཀུན་ཏུ་བྱ་མི་རིགས་པ་ལ་དེ་ལྟ་བུའི་ལས་སྔར་བྱས་ཟིན་པའི་འབྲས་བུར་ལྟ་མྱོང་བ་འདི་སུས་ཀྱང་བཟློག་མི་ནུས་ཏེ། རྒྱུ་ཚང་ལ་ནུས་སྟོབས་ལྡན་ཞིང་གེགས་དང་བྲལ་བ་སྔོན་དུ་སོང་བའི་འབྲས་བུ་མངོན་དུ་གྱུར་པ་ཡིན་པས་སོ། །དེས་ན་ད་ལྟ་རང་དང་རང་གི་གཉེན་བཤེས་ཀྱི་ཕྱོགས་ལ་མི་འདོད་པའི་གནོད་པ་དང་སྡུག་བསྔལ་གང་དང་གང་བྱུང་བ་དེ་ཐམས་ཅད་རྒྱུ་རང་དང་རང་གི་ཕྱོགས་ཀྱིས་སྔར་བྱས་པའི་སྡིག་པ་མི་དགེ་བའི་ལས་ཁོ་ན་ལ་རག་ལས་པ་ཡིན་པས་ན་བདག་གིས་རང་དང་རང་གི་ཕྱོགས་ཀྱིས་སྔོན་བསགས་ཀྱི་ལས་ལ་མི་སེམས་པར་ད་ལྟར་གྱི་གནོད་བྱེད་ཕ་རོལ་པོ་འདི་ཁོ་ན་ལ་ཅི་སྟེ་ཞེ་བཀོན་པའམ་ཁྲོ་བར་བྱེད་དེ་ལབྱེད་པ་ནི་མི་རིགས་པའོ།།
 
 ཕན་ཚུན་བྱམས་སེམས་སྐྱེ་བའི་རྒྱུར་འབད་རིགས་པ་ནི། དེ་ལྟར་གནོད་པ་དང་སྡུག་བསྔལ་ཐམས་ཅད་ལས་ཁོ་ན་ལ་རག་ལས་པས་འཕྲལ་དུ་ཐབས་གཞན་གྱིས་བཟློག་མི་ནུས་པའི་ཚུལ་ལེགས་པར་མཐོང་ནས་ཐབས་ཅི་དང་ཅིའི་སྒོ་ནས་ཀྱང་སྤྱིར་སེམས་ཅན་ཐམས་ཅད་དང་ཁྱད་པར་རང་གི་གཉེན་བཤེས་ཀྱི་༌ཕྱོགས་དང་དེ་དག་ལ་གནོད་བྱེད་ཀྱི་དགྲ་དང་བཅས་པ་ཐམས་ཅད་ཕན་ཚུན་གཅིག་གིས་གཅིག་ལ་གནོད་སེམས་དང་ཞེ་སྡང་གི་སྒོ་ནས་འཐབ་ཅིང་རྩོད་པར་མི་བྱེད་པར་མ་དང་བུ་བཞིན་དུ་མཉེས་གཤིན་བྱམས་པའི་སེམས་དང་དགའ་ཞིང་ཡིད་གཅུགས་པའི་སེམས་སུ་གྱུར་ཏེ་གཅིག་གིས་གཅིག་ལ་ཕན་བདེ་སྒྲུབ་པ་ལ་བརྩོན་པར་འགྱུར་བ་ཞིག་ནམ་འོང་ན་སྙམ་པ་དང་ཕྱི་ནས་ཀྱང་དེ་ལྟར་འོང་བའི་ཕྱིར་དུ་བདག་གིས་ནི་ཁབྱམས་སྙིང་རྗེ་དང་བྱང་ཆུབ་ཀྱི་སེམས་སྒོམ་པ་གཙོ་བོར་གྱུར་པའི་བསོད་ནམས་དགེ་བའི་ཚོགས་དག་༌གསོག་པ་ལ་བསྒྲིམས་ཏེ་འབད་པའི་སྒོ་ནས་ལྷུར་ལེན་པར་བྱའོ། །དེ་ལྟར་དགྲ་གཉེན་ཐམས་ཅད་ཕན་ཚུན་བྱམས་སེམས་སྐྱེ་བའི་ཐབས་སུ་འགྱུར་བའི་དགེ་བའི་ལས་ལ་འབད་པར་བྱའི་དེ་ལས་གཞན་དུ་རང་གི་ཕྱོགས་རྒྱལ་བ་དང་དགྲ་འི་ཕྱོགས་ཕམ་པར་འདོད་པའི་བསམ་པས་རིམ་གྲོ་སོགས་དགེ་བའི་ཕྱོགས་བྱེད་པ་རྣམ་པ་ཀུན་ཏུ་མི་རིགས་པའང་འདིས་བསྟན་པ་ཤེས་པར་བྱས་ནས་སྤང་བར་བྱ་དགོས་ཏེ་འདི་ཤིན་ཏུ་མཁས་གལ་ཆེའོ།།
 
 ཞེ་སྡང་སྐྱེ་བའི་རྐྱེན་དུ་གྱུར་པའི་ཆགས་པའི་གཞི་སྤང་བ་ནི། གཉེན་བཤེས་སོགས་ལ་ཆགས་ན་དེ་དག་ལ་གནོད་པ་བྱེད་པ་རྣམས་ལའང་ཞེ་སྡང་སྐྱེ་བས་ཆགས་པའི་གཞི་སྤང་དགོས་ཏེ། དཔེར་ན་ཉེ་འཁོར་ན་ཡོད་པའི་ཁྱིམ་གཅིག་ཡོ་བྱད་དང་བཅས་པ་ཚིག་པར་གྱུར་པའི་མེ་དེ་རྣམས་ཁྱིམ་དེ་ནས་སླར་ཡང་ཁྱིམ་གཞན་ཞིག་ཏུ་སོང་ནས་ནི་རྩ་དང་ཤིང་ལ་སོགས་པའི་དངོས་པོ་གང་དང་གང་ལ་མེ་དེ་དང་དེ་དག་མཆེད་ཅིང་འབར་བ་བྱེད་པ་ལ་ཕྱོགས་པ་ན་ཁྱིམ་ནོར་རྫས་དང་བཅས་པ་འཚིག་བར་འགྱུར་དུ་དོགས་ནས་ཤིན་ཏུ་ཕངས་པའི་ཡོ་བྱད་དང་བཅས་པ་བསྲུང་བའི་དོན་དུ་མེ་མཆེད་ཅིང་འབར་བར་བྱེད་པ་དེའི་གཞིར་གྱུར་པའི་རྩ་དང་ཤིང་ལ་སོགས་པ་དེ་དག་ལ་ནི་ཆགས་པར་བྱེད་མི་རིགས་ཀྱི་དེ་མ་ཐག་གཞན་དུ་ཕྱུང་སྟེ་འདོར་བར་རིགས་པ་དེ་བཞིན་དུ། །
 
 གཉེན་བཤེས་སོགས་ལ་གཞན་གྱིས་གནོད་པ་བྱས་པ་ན་དེའི་རྐྱེན་གྱིས་གཉེན་བཤེས་སོགས་དེ་དག་གི་རྒྱུད་ལ་ཞེ་སྡང་གི་མེ་ཆེན་པོ་འབར་ནས་བསོད་ནམས་དགེ་བའི་ཚོགས་རྣམས་ཚིག་པར་གྱུར་པ་ན། རང་ཉིད་ཀྱང་ཆགས་བྱའི་ཡུལ་གང་དང་གང་ལ་སེམས་ཆགས་ཤིང་ཞེན་པར་གྱུར་ནས་དེ་དང་དེ་དག་ལ་གནོད་པ་བྱེད་པ་བྱུང་བའི་རྐྱེན་གྱིས་ཞེ་སྡང་གི་མེ་ནི་ཤུགས་དྲག་པོ་རང་གི་སེམས་རྒྱུད་ལ་མཆེད་ཅིང་འབར་བར་གྱུར་པ་ཡིས་བསྐལ་པ་བརྒྱ་སྟོང་སོགས་སུ་བསགས་པའི་བསོད་ནམས་དགེ་བའི་ཚོགས་ཀྱི་ནོར་གྱི་ཕུང་པོ་ཆེན་པོ་ཤིན་ཏུ་གཅེས་ཤིང་ཕངས་པ་དག་འཚིག་པར་དོགས་པའི་བསམ་པ་ཡིས་གང་ལ་སེམས་ཆགས་པའི་གཞིར་གྱུར་པའི་གཉེན་བཤེས་སོགས་ལ་ཆགས་ཞེན་གྱི་སེམས་དེ་ནི་རྦད་ཀྱིས་བཅད་ནས་དེ་ཡི་མོད་ལ་སྟེ་དེ་མ་ཐག་དོར་བར་བྱ་རིགས་ཀྱི་དེ་དག་ལ་ཆགས་པར་བྱ་མི་རིགས་སོ་ཞེས་ཞེ་སྡང་གི་རྒྱུ་གཉེན་བཤེས་སོགས་ལ་ཆགས་པ་སྤངས་པའི་སྒོ་ནས་ཞེ་སྡང་སྤང་དགོས་པར་བསྟན་པའོ།།
 
 སྡུག་བསྔལ་དང་ལེན་གྱི་བཟོད་པས་ཁྲོ་བ་དགག་པ་ལ། སྡུག་བསྔལ་ཆེན་པོ་ཞི་བྱེད་ཀྱི་རྒྱུ་སྡུག་བསྔལ་ཆུང་དུ་བཟོད་རིགས་པ་ནི། ཆགས་པའི་གཞི་གཉེན་བཤེས་སོགས་བློས་དོར་ན་གཉེན་སྡུག་པ་དང་བྲལ་བའི་མྱ་ངན་འབྱུང་བས་དེ་བདག་གིས་བཟོད་མི་ནུས་པས་ཁྲོའོ་ཞེ་ན། དཔེར་ན་ཉེས་པ་ཆེན་པོ་བྱས་པས་གསད་པར་བྱ་འོས་ང་འི་མི་ཞིག་ལ་ཆད་པ་གཅོད་པ་ན་ལག་པ་ཙམ་བཅད་དེ་བཏང་ཞིང་ཐར་བར་གྱུར་པ་ན་གལ་ཏེ་དེ་ཙམ་གྱིས་གསོད་པའི་སྡུག་བསྔལ་ལས་ཐར་ན་ཅིས་མ་ལེགས་ཏེ་ཤིན་ཏུ་ལེགས་པ་དེ་ཇི་ལྟ་བ་བཞིན་དུ། གལ་ཏེ་གནོད་བྱེད་ཀྱི་དགྲས་གཉེན་བཤེས་སོགས་ཀྱི་ཕྱོགས་ལ་གསོད་པ་དང་བརྡུང་བརྡེག་བྱེད་པ་དང་སྨོན་པ་ལ་སོགས་བྱེད་པ་པའི་སྡུག་བསྔལ་བྱེད་པ་དང་གཉེན་བཤེས་སྡུག་ཅིང་ཕངས་པ་དེ་དང་བྲལ་བའི་མྱ་ངན་སོགས་ད་ལྟ་མི་ཡི་སྡུག་བསྔལ་ཆུང་ངུ་ཉམས་སུ་མྱོང་བ་འདི་དང་དུ་བླངས་ནས་བཟོད་པར་བྱས་པ་ཙམ་གྱིས་མ་འོངས་པར་འཁོར་བ་སྤྱི་དང་བྱེ་བྲག་དམྱལ་བའི་སྡུག་བསྔལ་ཆེན་པོ་མྱོང་བར་འགྱུར་བ་དང་གཏན་དུ་བྲལ་ན་ཅིས་མ་ལེགས་ཤིན་ཏུ་ལེགས་ཏེ་དམྱལ་བའི་སྡུག་བསྔལ་ལ་ལྟོས་ན་མི་ཡི་སྡུག་བསྔལ་འདི་སྡུག་བསྔལ་མ་ཡིན་པར་བདེ་བ་རང་ཡིན་པར་གསུངས་པས་སོ། །དེས་ན་དེ་ལྟ་བུའི་འཕྲལ་དང་ཡུན་གྱི་སྡུག་བསྔལ་གཉིས་ཀྱི་ཁྱད་པར་ལེགས་པར་བསམས་ནས་སྡུག་བསྔལ་དང་དུ་ལེན་པ་ལ་མི་འཇིགས་པའི་སྙིང་སྟོབས་བསྐྱེད་ནས་ཡིད་བདེ་བ་ཉིད་དུ་གནས་པར་བྱ་རིགས་སོ།།
 
 མིའི་སྡུག་བསྔལ་འདི་ཙམ་ཡང་མི་བཟོད་དོ་སྙམ་ན། ད་ལྟའི་སྐབས་སུ་དགྲ་མི་སྡུག་པས་རང་གི་གཉེན་བཤེས་ལ་བརྡུང་བརྡེག་སོགས་ཀྱི་གནོད་པ་བྱས་པ་དང་གཉེན་བཤེས་སྡུག་པ་དང་བྲལ་བ་ལ་སོགས་པའི་སྡུག་བསྡལ་ཆུང་ངུ་འདི་ཙམ་ལའང་བདག་གིས་བཟོད་ཅིང་བསྲན་པར་མི་ནུས་པ་མངོན་སུམ་དུ་མྱོང་པས་གྲུབ་ན།་རྒྱུ་མཚན་དེ་ལྟ་བས་ན་མ་འོངས་པའི་དམྱལ་བའི་སྡུག་བསྔལ་བཟོད་བླག་མེད་པ་མྱོང་བར་འགྱུར་བའི་རྒྱུ་ཁོང་ཁྲོ་ཤུགས་དྲག་མངོན་གྱུར་དུ་ལྡང་བ་འདི་ཅི་སྟེ་བཟློག་པར་མི་བྱེད་བྱེད་པར་རིགས་ཏེ་འབྲས་བུ་དམྱལ་བའི་སྡུག་བསྔལ་མི་འདོད་ན་དེའི་རྒྱུ་ཁོང་ཁྲོ་འབད་པས་བཟློག་རིགས་པའི་ཕྱིར་ཏེ་རྒྱུ་མ་བཟློག་ན་འབྲས་བུ་བཟློག་ཐབས་མེད་པས་སོ། །དེ་ཡང་འདི་ལྟར་ད་ལྟ་རང་དང་རང་གི་གཉེན་བཤེས་སོགས་ལ་གནོད་པ་བྱེད་པ་ལ་ཁོང་ཁྲོ་སྐྱེ་བ་ནི་སྡུག་བསྔལ་མ་བཟོད་པས་ཡིན་ན་དེ་ནི་ཤིན་ཏུ་འགལ་ཏེ་ད་ལྟའི་སྡུག་བསྔལ་ཕྲ་མོ་བག་ཙམ་རེ་མ་བཟོད་ནས་གནོད་བྱེད་ལ་ཁྲོས་པས་ནི་དམྱལ་བའི་སྡུག་བསྔལ་དཔག་ཏུ་མེད་པའི་རྒྱུ་ནན་གྱིས་བསྐྱེད་པས་སོ།།དེས་ན་བདག་ལས་འབྲས་ཀྱི་ཚུལ་ལ་ཤིན་ཏུ་རྨོངས་པའི་སྙམ་དུ་བསམས་ནས་རང་གིས་རང་ལ་ཁྲེལ་བདས་བྱས་ཏེ་ཁོང་ཁྲོའི་དབང་དུ་མ་ཤོར་བ་ལ་ཅི་ནས་ཀྱང་འབད་པར་བྱ་རིགས་སོ། །དེའང་ད་ལྟ་གནོད་བྱེད་ལ་བརྟེན་ནས་བྱུང་བའི་སྡུག་བསྔལ་མྱོང་དགོས་པ་འདི་ནི་རང་གིས་སྔར་བསགས་པའི་ལས་ངན་གྱི་འབྲས་བུ་ཡིན་ལ་ད་ལྟ་དེ་མྱོང་བས་ནི་སྔོན་གྱི་ལས་ངན་དུ་མ་ཟད་པར་འགྱུར་ལ། དེ་ལ་སེམས་མི་འཁྲུགས་པར་བཟོད་པར་བྱས་ན་ནི་ཕྱི་མར་དམྱལ་བའི་སྡུག་བསྔལ་གྱི་རྒྱུར་གྱུར་པའི་སྡིག་པ་ཆེན་པོ་གསར་དུ་མི་གསོག་ཅིང་མཐོ་རིས་དང་ཐར་པ་ཐོབ་བྱེད་ཀྱི་བསོད་ནམས་མང་དུ་འཕེལ་ལ་ད་ལྟའི་གནོད་བྱེད་ལ་ཁྲོས་ཤིང་འཁྲུགས་བྱུང་གྱུར་ན་ནི་དེ་ལས་ཀྱང་ཆེས་ཆེར་ལྷག་པའི་སྡུག་བསྔལ་མྱོང་དགོས་པའི་རྒྱུ་གསོག་པར་འགྱུར་ཏེ། འཇུག་པ་ལས། སྔོན་བྱས་པ་ཡི་མི་དགེའི་ལས་ཀྱི་འབྲས་བུ་གང་། །ཟད་པར་་བྱེད་པ་བརྗོད་པར་གནོད་པ་དེ་ཉིད་ཀོ། །གཞན་ལ་གནོད་པ་དང་ནི་ཁྲོ་བས་སྡུག་བསྔལ་ཕྱིར། །ས་བོན་ཉིད་དུ་ཇི་ལྟ་བུར་ན་འཁྲིད་པར་བྱེད། །ཅེས་སོགས་དང་། ལྷ་མིར་སྐྱེ་དང་སྡིག་པ་ཟད་པར་འགྱུར། །ཞེས་སོ། །དེ་བས་ན་ནད་ཚབས་ཆེན་པོ་གསོ་བའི་ཐབས་སུ་སྨན་པ་མཁས་པས་གཏར་སྲེག་བྱེད་པ་བཟོད་པར་བྱེད་པ་ལྟར་ཕྱི་མའི་སྡུག་བསྔལ་ཆེན་པོ་ལྡོག་པའི་ཕྱིར་དུ་ད་ལྟའི་སྡུག་བསྔལ་ཆུང་ངུ་ལ་ཤིན་ཏུ་བཟོད་པར་བྱ་རིགས་པར་གསུངས་སོ།།
 
 དོན་ཆེན་འགྲུབ་བྱེད་ཀྱི་རྒྱུའི་སྡུག་བསྔལ་བཟོད་རིགས་པ་ནི། བདག་ནི་སྔར་ཡུན་རིང་པོར་འཁོར་བར་འཁོར་ཚེ་ཕྱིན་ཅི་ལོག་གི་ཡུལ་འདོད་པའི་ཡོན་ཏན་ལ་ཆགས་ཤིང་སྲེད་ནས་དགོས་པ་དམན་པ་འདོད་ཡོན་ཆུང་ངུ་རེ་སྒྲུབ་པའི་དོན་དུ་ཞུགས་པ་ན་སྡུག་བསྔལ་འབྱུང་བར་ཤེས་ཀྱང་དེའི་གེགས་བྱེད་པ་ལ་ཁྲོས་ཤིང་འཁྲུགས་པའི་སྒོ་ནས་སྡིག་སྡུག་དུ་མ་ཁྱད་དུ་བསད་ནས་ཕྱི་མ་ལ་སྡུག་བསྔལ་མི་བཟད་པ་མྱོང་བའི་རྒྱུར་གྱུར་པའི་ལས་ངན་དཔག་ཏུ་མེད་པ་བསགས་པའི་དབང་གིས་མེ་ཆེན་པོས་བསྲེགས་པ་དང་ཧ་ཅང་གྲང་བའི་སྡུག་བསྔལ་དང་གཅོད་ཅིང་འབིགས་པ་ལ་སོགས་པའི་སྡུག་བསྔལ་མི་བཟད་པ་དུ་མ་ཚ་བ་དང་གྲང་བའི་དམྱལ་བའི་བསྐལ་བ་སྟོང་ཕྲག་གམ་ལན་སྟོང་ཕྲག་ཏུ་མི་འདོད་བཞིན་དུ་དབང་མེད་དུ་ཉམས་སུ་མྱོང་བར་གྱུར་ཀྱང་དེ་ལྟ་བུའི་དཀའ་སྤྱད་དེས་ནི་བདག་གིས་རང་གིས་ཚེ་འདི་ཕྱིའི་ཕན་བདེའི་༌་དོན་དང་ནི་གཞན་གྱི་འདི་ཕྱིའི་ཕན་བདེའི་དོན་ཏེ་རང་གཞན་གྱི་དོན་གང་ཡང་མ་བྱས་ཤིང་མ་བསྒྲུབས་༌་པར་ངལ་ཞིང་དུབ་པ་ཐམས་ཅད་དོན་དང་འབྲས་བུ་མེད་པར་བྱས་སོ། །རྒྱ་འགྲེལ་སོགས་སུ། ཁྲོས་པའི་དོན་དུ་བསྲེག་ལ་སོགས། །ཞེས་འབྱུང་ལ་དེ་ནི། འདོད་པའི་དོན་དུ་ཁྲོས་པའི་རྒྱུ་མཚན་ཉིད་ཀྱིས་དོན་མེད་དུ་བསྲེགས་པ་སོགས་ཀྱི་སྡུག་བསྔལ་མྱོང་བའི་དོན་དུ་བཤད་དོ། །
 
 ད་ལྟ་རང་གཞན་གྱི་དོན་ཆེན་པོ་སྒྲུབ་པའི་ཕྱིར་དུ་རང་དང་རང་གི་ཕྱོགས་ལ་སྡུག་བསྔལ་གང་བྱུང་ཐམས་ཅད་དང་དུ་བླངས་ནས་བཟོད་པར་བྱེད་པ་སོགས་ཆོས་ལ་དཀའ་སྤྱད་ཀྱི་སྡུག་བསྔལ་ཉམས་སུ་མྱོང་བ་འདི་ནི་སྔར་མི་འདོད་བཞིན་དུ་དབང་མེད་དུ་མྱོང་བའི་དམྱལ་སོགས་ཀྱི་གནོད་པ་དང་སྡུག་བསྔལ་མི་བཟད་པ་ལ་ལྟོས་ན་དེ་ཙམ་དུ་གནོད་པ་དང་སྡུག་བསྔལ་ཆེན་པོ་མིན་ལ། དེར་མ་ཟད་དེ་ལ་བརྟེན་ནས་རང་གཞན་ཡོངས་ལ་ཕན་བདེའི་དོན་ཆེན་པོ་དཔག་ཏུ་མེད་པ་དག་ཀྱང་སྒྲུབ་ནུས་པའི་སངས་རྒྱས་ཉིད་ཀྱི་གོ་འཕང་ཡང་འགྲུབ་༌་པར་འགྱུར་བས་ན་སྲིད་པ་གསུམ་གྱི་འགྲོ་བའི་ཚོགས་མ་ལུས་པའི་འཁོར་བའི་སྡུག་བསྔལ་དང་གནོད་པ་མཐའ་དག་ཞི་ཞིང་སེལ་བར་བྱེད་པའི་ཐབས་སུ་གྱུར་པའི་དཀའ་སྤྱད་ཀྱི་སྡུག་བསྔལ་འདི་ལྟ་བུ་ཅིའི་ཕྱིར་མི་བཟོད་དེས་ན་སྡུག་བསྔལ་ཡོད་ཀྱང་འདི་ལྟ་བུ་བྱར་ཡོད་པ་བདག་གིས་ལེགས་པ་རྙེད་དོ་སྙམ་དུ་བསམས་ནས་དེ་ལ་དགའ་བ་འབའ་ཞིག་བསྐྱེད་ནས་འདིར་སྔ་མ་ལས་བྱེ་བ་ཕྲག་འབུམ་འགྱུར་དུ་སྡུག་བསྔལ་དང་ནུ་བླང་བར་བྱ་རིགས་ན་དེ་བས་ཆུང་བ་ལ་ལྟ་ཅི་སྨོས་སྙམ་དུ་སེམས་ཀྱི་འཕང་བསྟོད་ནས་བློ་བརྟན་པར་བྱའི་ཞུམ་པར་མི་བྱའོ། །དེ་ལྟར་སྡུད་པ་ལས། སེམས་དམྱལ་དུད་འགྲོ་གཤིན་རྗེའི་འཇིག་རྟེན་སྡུག་བསྔལ་མང་། །འདོད་པའི་ཡོན་ཏན་རྒྱུ་ཡིས་དབང་མེད་གནོད་མྱོང་ན། །བྱང་ཆུབ་ཆེད་དུ་ཅི་ཕྱིར་ང་བཟོད་མི་བྱ་སྙམ། །ལྕགས་དབྱུག་མཚོན་དང་གསོད་དང་བཅིངས་དང་བརྡེག་པ་དང༌། །མགོ་གཅོད་པ་དང་རྐང་ལག་རྣ་བ་སྣ་གཅོད་པ། །འཇིག་རྟེན་སྡུག་བསྔལ་ཇི་སྙེད་བདག་གིས་བཟོད་སྙམ་པ། །བྱང་ཆུབ་སེམས་དཔའ་བཟོད་པའི་ཕ་རོལ་ཕྱིན་ལ་གནས། །ཞེས་དང༌། མདོ་སྡེའི་རྒྱན་ལས་ཀྱང་། བརྩེ་ལྡན་གང་ཚེ་གནོད་པ་བྱེད་པ་དང༌། །གཞན་ལ་ཕན་པའི་སྡུག་བསྔལ་ལ་རྟག་ཏུ། །ཕན་པའི་འདུ་ཤེས་དགའ་བ་རྙེད་གྱུར་པ། །དེ་ཡི་གང་ལ་ཅི་ཞིག་བཟོད་པར་བྱ། །ཞེས་སོ། དེ་དག་ནི་བདག་གི་བཤེས་ལ་མི་འདོད་པ་བྱེད་པ་ལ་ཡིད་བདེ་དང་བཟོད་པ་སྒོམ་ཚུལ་ལོ།།
 
 གསུམ་པ་བདག་གི་དགྲ་ལེགས་པ་བྱེད་པ་ལ་བཟོད་པ་སྒོམ་པ་ནི། གཞན་གྱི་ཡོན་ཏན་ལྡན་སོགས་ཏེ། དེ་ཡང་དགྲ་ལ་བསྟོད་གྲགས་སྒྲུབ་པ་ལ་ཁྲོ་བ་དགག་པ་ལ། རང་དགའ་བདེའི་རྒྱུར་རུང་བས་དགའ་བར་རིགས་པ་ནི། གང་ཟག་ཕ་རོལ་པོ་གཞན་གྱིས་བདག་གི་གནོད་བྱེད་ཀྱི་དགྲ་བོ་དེ་ཉིད་ཀྱི་ཡོན་ཏན་བརྗོད་པའི་སྒོ་ནས་འདི་ནི་ལྷག་པར་ཡོན་ཏན་དང་ལྡན་པ་ཉིད་ཡིན་ནོ་ཞེས་བསྔགས་ཤིང་བསྟོད་པར་བྱས་ནས་གལ་ཏེ་བསྟོད་པ་པོ་དེ་ཉིད་ཀྱིས་བསྟོད་ཡུལ་གྱི་ཡོན་ཏན་ལ་ཡིད་དགའ་བའི་བདེ་བ་ཐོབ་ན་ཞེས་སམ། ཡང་ན་གལ་ཏེ་བསྟོད་ཡུལ་གྱི་དགྲ་དེས་རང་གི་ཡོན་ཏན་བརྗོད་པ་ཐོས་ནས་དེ་ལྟའི་ཡོན་ཏན་དང་བདག་ལྡན་ནོ་སྙམ་དུ་ཡིད་དགའ་བའི་བདེ་བ་ཐོབ་པ་ཡིན་ན་ཞེས་སྦྱར་ལ། ཀྭ་ཡེ་རང་གི་ཡིད་ཁྱོད་ཀྱང་ནི་དེ་དག་གི་ཡོན་ཏན་བརྗོད་པ་ལ་མི་བཟོད་པར་མི་བྱ་བར་དེའི་རྗེས་སུ་མཐུན་པར་ཞུགས་ནས་རང་གི་དགྲ་དེ་དག་གི་ཡོན་ཏན་ལྷག་པར་བརྗོད་ཅིང་བསྟོད་པར་བྱས་ནས་ཅིའི་ཕྱིར་གཞན་ཕ་རོལ་པོ་དག་ཡིད་ལ་དགའ་བདེ་མྱོང་བ་དེ་ལྟར་དགའ་བར་མི་བྱེད་དེ་དེ་ལྟར་དགའ་བདེ་སྐྱེད་པར་བྱེད་རིགས་ཀྱི་དེ་མི་བཟོད་པར་ཕྲག་དོག་གི་མེས་རང་གི་རྒྱུད་སྲེག་པར་བྱེད་པ་ནི་རྣམ་པ་ཀུན་ཏུ་མི་རིགས་སོ།།
 
 དགའ་བདེ་ལ་ཆགས་པ་ནི་སྡུག་བསྔལ་སྐྱེད་བྱེད་ཡིན་ལ་དེའི་ཕྱིར། འོག་ཏུ། གང་དང་གང་ལ་ཆགས་གྱུར་པ། །སོགས་ཀྱིས་བཀག་པ་མིན་ནམ་ཞེ་ན། ཁ་ན་མ་ཐོ་བ་དང་བཅས་པའི་དགའ་བདེ་སྤང་དགོས་པར་བསྟན་པ་ཡིན་གྱི་དགའ་བདེ་ཐམས་ཅད་མིན་ལ། དེར་མ་ཟད་ཡིད་ཁྱོད་ཉིད་ཀྱང་ནི་གཞན་གྱི་ཡོན་ཏན་ལ་དགའ་ཞིང་སྤྲོ་བ་དང་ལྡན་པས་དེ་ལ་བསྔགས་ཤིང་བསྟོད་བ་ཉིད་ཀྱི་སྒོ་ནས་དགའ་བའི་བདེ་བ་སྐྱེད་པ་འདི་ནི་འབྲས་བུའང་གནས་སྐབས་དང་མཐར་ཐུག་ཀུན་ཏུ་བདེ་བ་འབྱུང་བའི་གནས་ཡིན་ཞིང༌། རྒྱུ་ཕྲག་དོག་མེད་པའི་དགའ་བ་རང་ཡང་འདི་ཕྱིའི་དུས་ཀུན་ཏུ་ཉེས་པའི་སྐྱོན་གྱི་ཁ་ན་མ་ཐོ་བའི་དྲི་མ་ཅུང་ཟད་ཀྱང་མེད་ལ་དེའི་ཕྱིར་སངས་རྒྱས་དང་བྱང་ཆུབ་སེམས་དཔའ་ཡོན་ཏན་མཆོག་དང་།ལྡན་པ་རྣམས་ཀྱིས་མ་བཀག་པར་རྗེས་སུ་གནང་ཞིང་བསྔགས་པར་མཛད་ལ། དེར་མ་ཟད་ཕྲག་དོག་གི་བསམ་པ་སྤངས་ཏེ་བ། ཞན་གྱི་ཡོན་ཏན་ལ་དགའ་བས་བསྔགས་པར་བྱེད་པ་འདི་ནི་བསྡུ་བཞིའི་ནང་ནས་སྙན་པར་སྨྲ་བ་ཡིན་པའི་ཕྱིར་དེས་ནི་གཞན་ཐམས་ཅད་ཀྱང་དགའ་ཞིང་དད་པའི་རྒྱུར་གྱུར་ནས་གདུལ་བྱར་སྡུད་པར་བྱེད་པ་ཡི་ཐབས་ཀྱི་མཆོག་ཀྱང་ཡིན་པས་སྤྱིར་ཐམས་ཅད་ཀྱིས་བསྟེན་པར་རིགས་ལ་ཁྱད་པར་གཞན་དོན་བྱེད་པའི་བྱང་སེམས་རྣམས་ཀྱིས་ནི་གཞན་གྱི་ཕུན་སུམ་ཚོགས་པའི་ཡོན་ཏན་ལ་མི་དགའ་བའི་ཕྲག་དོག་སྤངས་ཏེ་དགའ་ཞིང་དད་པའི་སྒོ་ནས་དེའི་ཡོན་ཏན་བརྗོད་པ་ལ་བརྩོན་པར་བྱའོ།།ཡོན་ཏན་དང་ལྡན་པས་སངས་རྒྱས་ཀྱིས་གནང་བའི་ཚུལ་ནི། ཡུམ་མདོ་ལས། གཞན་དག་ཕ་རོལ་དུ་ཕྱིན་པ་དྲུག་ལ་གནས་པ་དེ་དག་གི་ལེགས་པ་བརྗོད་ཅིང་མཐུན་པས་དགའ་བར་བྱའོ་ཞེས་པ་སོགས་སོ། །ཡོན་ཏན་ལྡན་པ་རྣམས་ལ་གནང་། །ཞེས་པའང་ཡོད་པ་འདྲའོ།།
 
 གཞན་བདེ་བའི་རྒྱུ་ཡིན་པས་ཁྲོ་མི་རིགས་པ་ནི། ཕ་རོལ་གྱི་ཡོན་ཏན་ལ་མི་དགའ་བ་མིན་ཀྱང་།དེའི་ཡོན་ཏན་ལ་བསྔགས་བསྟོད་བྱས་པ་ན་དེའི་རྒྱུད་ལའང་བདེ་བ་ཐོབ་པ་ལ་མི་བཟོད་དོ་ཞེ་ན། གནོད་བྱེད་ཀྱི་དགྲ་ཕ་རོལ་པོའི་ཡོན་ཏན་རྣམས་བདག་གིས་མཐོང་ནས་རང་གི་དེ་ལ་བསྟོད་ཅིང་བསྔགས་པ་བྱས་པས་བདག་རང་གི་ཡིད་ལ་དགའ་བའི་བདེ་བ་སྐྱེ་ཡང་བསྟོད་ཡུལ་གྱི་དགྲ་ཕ་རོལ་པོ་གཞན་དེ་དག་ཀྱང་ཁོ་རང་གི་ཡོན་ཏན་བརྗོད་པ་ཐོས་ནས་དེའི་རྒྱུད་ལ་ཡང་དེ་ལྟར་ཡིད་དགའ་བའི་བདེ་བ་སྐྱེ་བར་འགྱུར་བ་ལ་མི་བཟོད་དོ་ཞེས་དེའི་རྒྱུ་མཚན་གྱིས་གལ་ཏེ་ཡིད་ཁྱོད་ཀྱིས་གཞན་ལ་བསྟོད་པའི་གནས་སྐབས་ཀྱི་རང་གི་རྒྱུད་ལ་ཡིད་བདེ་སྐྱེ་བ་འདི་ཡང་མི་འདོད་པ་ཡིན་ན། དེ་ལྟ་ན་རང་གི་ཡིད་བདེ་བའི་ཐབས་སུ་བྲན་གཡོག་རྣམས་ལ་བྱ་དགོས་པའི་ལས་ཐམས་ཅད་བྱེད་དུ་བཅུག་ནས་ལས་ཐམས་ཅད་བྱས་ཟིན་པའི་འོག་ཏུ་དེ་དག་ལ་ཟས་གོས་གླ་རྔན་སོགས་བྱིན་པ་དང་ཁྲུས་དང་དྲིལ་ཕྱིས་སྐུ་མཉེ་ཡན་ཆད་ཀྱིས་ཕན་འདོགས་པའི་ཐབས་གཞན་དག་བྱས་ན་བྲན་གཡོག་དེ་དག་ཡིད་ཚིམ་ཞིང་བདེ་བར་འགྱུར་བས་དེ་དག་ལ་གླ་རྔན་བྱིན་པ་སོགས་ཀྱང་མི་བྱ་ཞེས་སྤང་དགོས་པར་འགྱུར་ལ། སོགས་ཞེས་པའི་སྒྲས་དེ་བཞིན་དུ་ཚུར་ལ་ཕན་བཏགས་པའི་ལན་དུ་ཕར་ལ་ཕན་འདོགས་པ་སོགས་ཀྱང་སྤང་དགོས་པར་འགྱུར་ཏེ་དེ་དག་བྱས་པས་གཞན་བདེ་བར་འགྱུར་བའི་ཕྱིར་ཞེས་བསྟན་ལ། དེ་ལྟར་ཕན་པའི་ལན་སྒྲུབ་པ་ཐམས་ཅད་སྤངས་པར་བྱས་ན་བྲན་གཡོག་སོགས་དེ་དག་ཀྱང་མི་དགའ་བས་རང་ལ་དགོས་པའི་ལས་རྣམས་མི་བྱེད་པའི་ཕྱིར་མཐོང་བ་ཚེ་འདིའི་བདེ་བ་ཉམས་པ་དང་དེ་དག་ལ་གླ་རྔན་སོགས་བྱིན་འོས་པ་མ་བྱིན་པས་མ་མཐོང་བ་ཕྱི་མའི་བདེ་བའང་ཉམས་ནས་འདི་ཕྱིའི་བདེ་བ་ཉམས་སུ་མི་མྱོང་བ་དང་འདྲ་བར་གཞན་གྱི་ཡིད་བདེ་བར་འགྱུར་བ་ལ་ཕྲག་དོག་བྱས་པས་མཐོང་བ་ཚེ་འདི་ཉིད་ཀྱི་བདེ་བ་ཕུན་སུམ་ཚོགས་པ་ཉམས་པ་དང་བསམ་པ་ངན་པ་དེའི་རྣམ་སྨིན་གྱིས་མ་མཐོང་བ་ཕྱི་མའི་དུས་ཀྱི་ཕུན་སུམ་ཚོགས་པའི་བདེ་བ་ཐམས་ཅད་ཀྱང་ཉམས་པར་འགྱུར་རོ། །དེ་ལྟར་བསམ་པ་ངན་པ་ཕྲག་དོག་བསྐྱེད་པས་རང་གི་ཚེ་འདི་ཕྱིའི་བདེ་བ་ཐམས་ཅད་འཇོམས་པར་འགྱུར་བ་ལ་བསམ་ནས་གཞན་གྱི་དགའ་བདེ་ཕུན་སུམ་ཚོགས་པའི་ཡོན་ཏན་ལ་ཕྲག་དོག་མི་བྱེད་པར་དགའ་བའི་བློ་འབའ་ཞིག་བསྐྱེད་པར་བྱ་རིགས་སོ། །གོང་འོག་འདི་དག་གིས་ཞེ་སྡང་ཉེས་པ་ཆེ་བས་སྤང་དགོས་པར་མ་ཟད་དེའི་ཆར་གཏོགས་ཀྱི་ཕྲག་དོག་ཀྱང་ཉེས་པ་ཤིན་ཏུ་ཆེ་བས་རང་རྒྱུད་ཀྱི་ཕྲག་དོག་གི་དྲི་མའང་བཀྲུ་དགོས་སོ་ཞེས་བསྟན་ཏོ།།
 
 དེ་ལྟའི་འདོད་ཚུལ་དེ་ཕྱིན་ཅི་ལོག་ཏུ་སྟོན་པ་ནི། ཁྱོད་རང་ཉིད་ཀྱིས་འདོད་པའི་ཚུལ་དེ་ནི་ཧ་ཅང་ཕྱིན་ཅི་ལོག་ཏུ་གྱུར་པ་ཞིག་སྟེ་དགྲ་ལྟ་བུ་གཞན་འགའ་ཞིག་གིས་རང་གི་ཡོན་ཏན་བསྒྲགས་ཏེ་བསྔགས་པ་བརྗོད་པའི་ཚེ་ཡོན་ཏན་བརྗོད་པ་པོ་གཞན་དེའི་རྒྱུད་ལ་དགའ་བའི་བདེ་བ་སྐྱེ་བ་དེའང་ཁྱོད་འདོད་པར་བྱེད་ལ། རང་ཉིད་ཀྱིས་དགྲ་ཕ་རོལ་པོ་གཞན་གྱི་ཡོན་ཏན་བརྗོད་པ་ལ་ཕྱོགས་པའི་ཚེ་ཕྲག་དོག་གི་དབང་གིས་དེའི་རྒྱུད་ལ་དགའ་བའི་བདེ་བ་འབྱུང་བ་དེ་ཡང་མི་བཟོད་ནས་རང་གི་རྒྱུད་ལའང་གཞན་གྱི་ཡོན་ཏན་ལ་བསྟོད་པའི་བདེ་བ་དེ་མི་འདོད་པར་བྱེད་པ་འདི་ནི་ཤིན་ཏུ་འགལ་ཞིང་མི་རིགས་པ་ཞིག་སྟེ་རང་གི་ཡོན་ཏན་བརྗོད་པའི་ཚེ་དགྲའི་རྒྱུད་ལ་བདེ་བ་འབྱུང་བའང་འདོད་དེ་དེ་ནི་རྣམ་པ་ཐམས་ཅད་དུ་དགྲ་ལ་བདེ་བ་མི་འདོད་པ་དང་འགལ་ཞིང་གཞན་གྱི་ཡོན་ཏན་བརྗོད་པའི་ཚེ་རང་རྒྱུད་ལའང་བདེ་བ་འབྱུང་བ་མི་འདོད་དེ་དེ་ནི་རྣམ་པ་ཐམས་ཅད་དུ་རང་བདེ་བར་འདོད་པ་དང་ཡང་འགལ་བས་སོ། །དེས་ན་རང་ལ་བསྟོད་པ་ན་བསྟོད་མཁན་གཞན་དེ་ལ་བདེ་བ་འདོད་པ་ལྟར་རང་གིས་ཀྱང་གཞུན་གྱི་ཡོན་ཏན་ལ་ཕྲག་དོག་མི་བྱ་བར་དེ་དག་ལ་བསྟོད་བསྔགས་བརྗོད་པའི་སྒོ་ནས་རང་གི་ཡིད་ལའང་དགའ་བའི་བདེ་བ་སྐྱེད་པ་དང་སྤེལ་བར་བྱ་རིགས་སོ། །ཚིགས་བཅད་འདིའི་རྐང་པ་གཉིས་པ་ལ། གཞན་ལའང་བདེ་བ་འདོད་ཅེས་དང་གཞན་ལ་བདེ་བའང་འདོད་ཅེས་པ་དང༌། རྐང་པ་བཞི་པ་ལ། རང་ལའང་བདེ་བ་འདོད་ཅེས་དང་རང་ལ་བདེ་བའང་ཞེས་མི་འདྲ་བ་ཅུང་ཟད་ཙམ་བྱུང་ངོ༌།།
 
 དགྲ་ལ་བདེ་བ་བྱུང་བ་ལ་ཁྲོ་མི་རིགས་པ་ནི། སེམས་ཅན་ཐམས་ཅད་གནས་སྐབས་དང་མཐར་ཐུག་ཀུན་ཏུ་ཕན་བདེ་ཕུན་སུམ་ཚོགས་པ་ལ་དགོད་པར་འདོད་པས་བླ་ན་མེད་པའི་བྱང་ཆུབ་མཆོག་ཏུ་ནི་སེམས་བསྐྱེད་ནས་ཕྱིན་དྲུག་གི་སྤྱོད་པས་གཞན་བདེ་སྒྲུབ་པ་ལ་ཞུགས་པ་ན་རང་གིས་བསྒྲུབ་མ་དགོས་པར་སེམས་ཅན་འགའ་ཞིག་གིས་རང་རང་གིས་བདེ་བ་དང་འབྱོར་བའི་ཁྱད་པར་ཅུང་ཟད་རེ་ཐོབ་ཅིང་རྙེད་ནས་འདོད་པ་གྲུབ་པར་གྱུར་པ་ན་དེ་ལ་སྙིང་ནས་དགའ་བ་སྒོམ་པར་རིགས་པ་ཡིན་པ་ལ་དགའ་བ་མི་སྐྱེ་བར་གཞན་གྱི་བདེ་བ་རྙེད་པ་དེས་ཀོ་སྟེ་དེས་ནི་ཡིད་ཁྱོད་ཅི་སྟེ་ཁྲོ་བར་བྱེད་རྣམ་པ་ཀུན་ཏུ་ཁྲོ་བར་བྱེད་མི་རིགས་ཏེ་ཁྲོ་བར་བྱས་ན་སྔར་གྱི་ཞེ་འདོད་དང་ཤིན་ཏུ་འགལ་བས་ན་སེམས་ཅན་གཞན་རང་རང་གིས་བདེ་འབྱོར་ཅི་ཙམ་ཐོབ་པ་ལ་དེ་ཙམ་དུ་དགའ་བ་བསྐྱེད་པར་བྱའོ། །ད་ཀོ་ཅི་སྟེ་ཁྲོ་བར་བྱེད། ཅེས་པའང་བྱུང་སྟེ་ད་ལྟའམ་ད་ནི་ཅི་སྟེ་ཁྲོ་བར་བྱེད་ཅེས་པའི་དོན་ཏོ། དེ་ནི་མདོ་ལས། བདག་གིས་སེམས་ཅན་འདི་དག་བཟུང་སྟེ་སེམས་ཅན་འདི་དག་གི་ཆེད་དུ་གོ་ཆ་བགོས་ནས་འདི་དག་ལ་བདེ་བར་བྱ་བ་ཡིན་ན་སེམས་ཅན་འདི་དག་རང་གི་མཐུས་བསྒྲུབས་པའི་ལོངས་སྤྱོད་ཀྱིས་བདེ་བར་འཚོའོ་ཞེས་དགའ་བ་རྙེད་པ་དང་ཞེས་སོགས་གསུངས་པ་ལྟར་རོ།།
 
 དགྲ་ལ་རྙེད་བཀུར་སྒྲུབ་པ་ལ་ཁྲོ་མི་རིགས་པ་ལ། རང་གིས་འདོད་པ་ཆ་ཙམ་གྲུབ་པས་ཁྲོ་མི་རིགས་པ་ནི། དགྲ་ལ་བསྟོད་པའི་བདེ་བ་ཙམ་མི་བཟོད་པ་མིན་ཡང་བསྟོད་བསྔགས་བྱེད་པ་དེ་ཐོས་པའི་རྐྱེན་ལས་གཞན་ཐམས་ཅད་དད་ནས་དེ་ལ་རྙེད་བཀུར་སྟོབས་པ་ལ་མི་བཟོད་དོ་ཞེ་ན། དེ་ནི་ཁས་བླངས་དང་འགལ་བས་མི་རིགས་ཏེ། འཇིག་རྟེན་གསུམ་སྟེ་ཁམས་གསུམ་མམ་ས་འོག་ས་སྟེང་ས་བླའི་འཇིག་རྟེན་གསུམ་པོ་ཐམས་ཅད་ཀྱིས་མཆོད་ཅིང་རྗེད་པར་བྱ་འོས་པའི་གནས་བླ་ན་མེད་པར་མངོན་པར་འཚང་རྒྱ་བར་འགྱུར་བ་ཉིད་དུ་སེམས་ཅན་རྣམས་ནི་མ་ལུས་པར་འདོད་ཅེ་ན་སྟེ་འདོད་དོ་ལོ་ཞེས་ཟེར་ནས་དམ་བཅས་ཤིང་ཁས་བླངས་པ་ཡིན་ན་འཚང་རྒྱ་བ་ལྟ་ཞོག་ད་ལྟ་འཕྲལ་དུ་སེམས་ཅན་གཞན་དེ་རྣམས་ལ་བསྙེན་བཀུར་རམ་བཀུར་སྟི་ཅུང་ཟད་རེ་བྱེད་པ་དང་དེ་བཞིན་དུ་ཟས་གོས་ནོར་སོགས་ཀྱི་རྙེད་པ་ངན་ངོན་ཏེ་དམན་པ་ཅུང་ཟད་ཙམ་རེ་བྱེད་པའམ་བྱུང་བ་མཐོང་བར་གྱུར་ནས་ཅིའི་ཕྱིར་སེམས་ཁྱོད་ཀྱིས་དེ་ལ་མི་བཟོད་པར་ཕྲག་དོག་གིས་ཡིད་གདུང་བར་བྱེད་དེ་བྱེད་མི་རིགས་སོ། །འདོད་ཅེ་ན་ཞེས་པ་འདོད་དོ་ལོ་ཞེས་པ་དང་འདྲ་བར་འདོད་ཚུལ་དེ་ལ་མ་མགུ་བའི་ཚིག་ཡིན་པར་བཤད་དོ། །
 
 དེ་ནི་དཔེར་ན་རང་གིས་གསོ་བར་བྱ་བ་ཕ་མའམ་བུ་དང་བུ་མོ་སོགས་གང་ཞིག་ཁྱོད་རང་གིས་རྟག་ཏུ་གསོ་བར་བྱ་བ་ཉིད་ཡིན་པས་གཞན་སུ་ལའང་ལྟོས་པ་མེད་པར་ཟས་གོས་ལ་སོགས་པ་ཁྱོད་རང་ཉིད་ཀྱིས་ནི་ངེས་པར་སྦྱིན་པར་བྱ་དགོས་པ་དེ་དག་ལ་ལན་འགའ་ཁྱོད་ཀྱིས་སྦྱིན་མ་དགོས་པར་གསོ་བྱའི་གཉེན་ཉེ་དུ་གཞན་གྱིས་ཟས་གོས་ལ་སོགས་པའི་འཕྲལ་གྱི་འཚོ་བ་རྙེད་པར་གྱུར་ན་དེ་ལ་རང་ཉིད་ཆེས་ཆེར་དགའ་བར་བྱ་རིགས་པ་ཡིན་ན་དགའ་བ་སྐྱེ་བ་མི་འགྱུར་བར་སླར་ཁྲོའམ་སྟེ་ཕྱི་ཕྱིར་ཁྲོ་བར་བྱེད་མི་རིགས་པ་བཞིན་ནོ་ཞེས་པ་སྟེ། དེ་ནི་སེམས་ཅན་མཐའ་དག་གནས་སྐབས་དང་མཐར་ཐུག་གི་དོན་ཐམས་ཅད་རང་གིས་སྒྲུབ་པར་ཁས་བླངས་ནས་དེ་ལྟར་སྒྲུབ་པ་ལ་ཞུགས་པ་ན་རེས་འགའ་བདག་གིས་སྒྲུབ་མ་དགོས་པར་སེམས་ཅན་འགའ་ཞིག་གིས་རང་རང་གིས་རྙེད་བཀུར་སོགས་ཀྱི་བདེ་བ་རྙེད་པ་ན་རང་གིས་འདོད་པའི་ཕྱོགས་ཅུང་ཟད་ཙམ་གྲུབ་པས་དེ་ལ་དགའ་བར་བྱ་རིགས་ཀྱི་ཕྲག་དོག་གིས་ཡིད་མི་དགའ་བར་བྱེད་པ་ནི་ཁས་བླངས་དང་ཤིན་ཏུ་འགལ་བས་དེ་ལྟར་བྱེད་མི་རིགས་པའི་དོན་ནོ།།
 
 འོན་ཏེ་བྱང་ཆུབ་སྒྲུབ་པར་དམ་བཅས་ཀྱི་རྙེད་བཀུར་སོགས་གཞན་སྒྲུབ་པར་དམ་མ་བཅས་སོ་སྙམ་ན། ད་ལྟ་གནས་སྐབས་ཀྱི་རྙེད་པ་དང་རྙེད་བཀུར་ངན་ངོན་ཙམ་རྙེད་པ་དེ་ཡང་ཅི་སྟེ་འགྲོ་བ་ལ་ཐོབ་པར་མི་འདོད་ཅིང་མི་བཟོད་ན་སེམས་ཅན་དེ་དག་རྣམས་ལ་མཐར་ཐུག་བླ་ན་མེད་པའི་བྱང་ཆུབ་ཆེན་པོ་སྒྲུབ་པར་འདོད་པ་ནི་རྒྱུ་མཚན་གང་ཞིག་ཡིན་ཏེ་དེ་མི་སྲིད་པས་རྒྱུ་མཚན་མེད་པར་མ་ཟད་དེ་འདྲ་ནི་ཤིན་ཏུ་མི་རིགས་ཤིང་འགལ་བ་སྟེ། སྔར། བདེ་གཤེགས་ཉིད་དང་ནི། བར་དུ་བདེ་ལ་ཞེས་སོགས་ཀྱི་སྒོ་ནས་མཐར་ཐུག་གི་བྱང་ཆུབ་ཏུ་མ་ཟད་གནས་སྐབས་ཀྱི་བདེ་བ་སྒྲུབ་པར་ཁས་བླངས་པ་དང་བ་འགལ་བས་སོ།། འཕྲལ་གྱི་རྙེད་བཀུར་ཅུང་ཟད་བྱུང་བ་མི་འདོད་པ་དང་མཐར་བྱང་ཆུབ་ཆེན་པོ་སྒྲུབ་པར་འདོད་པ་ཤིན་ཏུ་འགལ་བའི་རྒྱུ་མཚན་ཡང་། གང་ཟག་གང་ཞིག་གཞན་ལ་འབྱོར་བ་ཅུང་ཟད་ཙམ་རེ་ཡོད་པ་དེ་ལའང་མི་དགའ་ཞིང་མི་བཟོད་པར་ཁྲོ་བར་བྱེད་ལ་རྒུད་ན་དགའ་བར་བྱེད་པའི་གང་ཟག་དེ་ལ་བསམ་པ་བཟང་པོ་བྱང་ཆུབ་ཀྱི་སེམས་ཞེས་བྱ་བ་སེམས་ཅན་ཐམས་ཅད་རྫོགས་བྱང་ལ་འགོད་འདོད་ཀྱི་བློ་ཁྱད་པར་ཅན་དེ་ལྟ་བུ་ནི་ག་ལ་ཡོད་དེ་མེད་ངེས་པ་དེའི་ཕྱིར་རོ། །དེ་ལྟར་རྙེད་བཀུར་ལ་ཆགས་ནས་དེ་ལ་དགའ་གདུང་ཁོ་ན་བྱེད་པ་དང་གཞན་གྱི་རྙེད་བཀུར་སོགས་ཕུན་སུམ་ཚོགས་པའི་འབྱོར་པ་ལ་སྡང་ཞུགས་དང་ཕྲག་དོག་གིས་ཡིད་གདུང་བར་བྱེད་པ་ནི་བྱང་ཆུབ་ཀྱི་སེམས་སྐྱེ་བ་དང་གནས་པ་སོགས་ཀྱི་གེགས་བྱེད་མཐར་ཐུག་པ་དང་རང་རྒྱུད་ཀྱི་བསོད་ནམས་འཇོམས་བྱེད་དེ། །དཔའ་བོས། གང་ཞིག་ཟང་ཟིང་ནོར་ལ་ཆགས་བྱེད་པ། །དེ་ལ་བྱང་ཆུབ་སེམས་མཆོག་སྐྱེ་བ་མེད། །སེམས་མཆོག་དེ་ནི་སྐྱོན་དང་མི་འགྲོགས་ཏེ། །རྒྱ་མཚོ་ཆེན་པོར་རོ་དང་མི་འགྲོགས་བཞིན། །དེ་བས་རྟག་ཏུ་སྐྱོན་རྣམས་ཀུན་སྤངས་ཏེ། །བྱང་ཆུབ་ཚོལ་ལ་རྟག་ཏུ་ཐམས་ཅད་སྦྱིན། །འཇིག་རྟེན་ཐམས་ཅད་གཅིག་པུས་སྐྱོབ་པ་ཡི། །སེམས་དང་སྤྱོད་པ་ཞུམ་པའི་ཚུལ་མི་མཐུན། ཞེས་དང༌། གཞན་ཡང་། གཞན་གྱི་འབྱོར་བ་དམ་པ་མཐོང་ནས་ནི། །གང་ཞིག་སེམས་འཁྲུགས་པ་ནི་སྐྱེ་འགྱུར་བས། །དོན་དེ་ཅུང་ཟད་རྙེད་པར་མི་འགྱུར་གྱི། །འགྲོ་དེ་རང་གི་བསོད་ནམས་འཇོམས་པར་བྱེད། །ཅེས་སོ། །དེས་ན་གཞན་ལ་རྙེད་བཀུར་བྱུང་བ་ལ་མི་བཟོད་པར་ཁྲོ་ཞིང་ཕྲག་དོག་བྱེད་པ་བྱང་ཆུབ་སེམས་ཀྱི་འགལ་ཟླར་ཤེས་པར་བྱས་ནས་དེ་ལྟའི་བློ་ངན་མི་སྐྱེད་པར་གཞན་གྱིས་འབྱོར་བའི་ཁྱད་པར་ཅི་འདྲ་ཞིག་ཐོབ་པ་ལའང་སྙིང་ཐག་པ་ནས་དགའ་བ་སྐྱེད་པ་དང༌། དེར་མ་ཟད་རང་གི་བདེ་འབྱོར་ཐམས་ཅད་ཀྱང་གཞན་ལ་གཏོང་འདོད་ཀྱི་བློ་སྐྱེད་དགོས་ཀྱི་དེ་ལྟར་མ་ཡིན་ན་བྱང་ཆུབ་ཏུ་སེམས་བསྐྱེད་པ་དང་སེམས་ཅན་ལ་ཕན་བདེ་སྒྲུབ་པར་དམ་བཅས་པ་དག་ཚིག་ཙམ་དུ་ཟད་པར་འགྱུར་བས་སོ། །དེས་ན་དཔལ་ཕྲེང་གི་སེང་གེའི་སྒྱུར།བཅོམ་ལྡན་འདས་ད་སླན་ཆད་བདག་གིས་གཞན་གྱི་དཔལ་དང་ཕུན་སུམ་ཚོགས་པ་དག་ལ་ཕྲག་དོག་གི་སེམས་བསྐྱེད་པར་མི་བགྱི་སྟེ་ཞེས་དམ་བཅའ་མཛད་པ་ལྟར་བསླབ་པར་བྱ་དགོས་སོ༑༑དེ་ལ་ཕྲག་དོག་ནི། ཀུན་བཏུས་སུ། ཕྲག་དོག་གང་ཞེ་ན། རྙེད་པ་དང་བཀུར་སྟི་ལ་ལྷག་པར་ཆགས་ནས་གཞན་པའི་ཕུན་སུམ་ཚོགས་པའི་ཁྱད་པར་མི་བཟོད་པར་གྱུར་པ་སེམས་ཁོང་ནས་འཁྱུགས་པ་ཞེ་སྡང་གི་ཆར་གཏོགས་པ་སྟེ་ཡིད་མི་བདེ་བ་དང་རེག་པར་མི་གནས་པའི་ལས་ཅན་ནོ། །ཞེས་པ་ལྟར། རྙེད་བཀུར་ལ་ཆགས་ནས་གཞན་གྱི་ཕུན་སུམ་ཚོགས་པ་ལ་མི་བཟོད་པར་སེམས་ཁོང་ནས་འཁྲུགས་པའོ། །བྱེད་ལས་ཚེ་འདིར་ཡིད་མི་བདེ་བ་དང་ཕྱི་མར་ངན་སོང་དུ་འཕངས་ནས་རྣམ་སྨིན་ཡིད་དུ་མི་འོང་བ་སྐྱེད་པས་ཚེ་འདི་ཕྱི་གཉིས་ཀར་གནོད་པ་བྱེད་པས་ཉེས་དམིགས་ཆེ་ལ་འབྱུང་ཡང་ཉེ་བའོ། །བྱམས་པའི་སེང་གེའི་སྒྲར་གཞན་གྱི་རྙེད་བཀུར་ལ་ཕྲག་དོག་གི་ཆོས་དང་ལྡན་པ་སོགས་བཞིས་ནི་མདའ་འཕངས་པ་བཞིན་དུ་དམྱལ་བར་འགྲོ་བར་གསུངས། དེས་ན་འདོད་ཡོན་ལ་ཆགས་ནས་དེའི་ཕྱིར་གཞན་ལ་ཕྲག་དོག་བྱེད་པའི་ཉེས་དམིགས་ཤེས་པར་བྱས་ནས་སྤང་དགོས་ལ། སྤངས་ནས་ཕན་ཡོན་འབྱུང་ཚུལ་ནི། སྒོ་མཐའ་ཡས་པར། ཤེས་ཀྱི་ཁེ་དང་རྙེད་དང་གྲགས་པའི་ཕྱིར། །ཕ་རོལ་དག་ལ་ཕྲག་དོག་མི་བྱ་སྟེ། །དགའ་བའི་མིག་གིས་སེམས་ཅན་བལྟས་བྱས་ན། །མཐུ་ཆེ་བ་དང་གཟུགས་ཀྱང་མཛེས་པར་འགྱུར། །ཞེས་དང༌། སེང་གེས་ཞུས་པ་ལས་ཀྱང་། གང་དང་གང་དུ་སྐྱེ་བ་དེར། །ཕྲག་དོག་མེད་པས་དབང་ཆེར་གྲགས། །ཞེས་སོ།།
 
 རང་ལ་གནོད་པ་མི་སྐྱེད་པས་ཁྲོ་མི་རིགས་པ་ནི། གལ་ཏེ་མི་བཟོད་པ་སྐྱེ་ཡུལ་གྱི་རང་གི་དགྲ་བོ་དེས་སྦྱིན་བདག་དད་འབྱོར་ལྡན་པ་དེ་ཉིད་ལས་ཟས་གོས་སོགས་ཀྱི་ཡོ་བྱད་བཟབ་པོ་ཐོབ་ཅིང་རྙེད་དམ་འོན་ཏེ་རང་གི་མི་མཛའ་བ་དེས་རྙེད་པར་མ་གྱུར་པར་ཟས་གོས་སོགས་ཀྱི་ཡོ་བྱད་དེ་སྦྱིན་བདག་ཁོ་རང་གི་ཁྱིམ་ནའམ་ཁྱིམ་དུ་གནས་པར་གྱུར་པ་ཡིན་ཀྱང་རུང་སྟེ་རྣམ་པ་ཀུན་ཏུའང་དངོས་པོ་དེ་དག་ཁྱོད་རང་ལ་མེད་པར་མཚུངས་ནས་སྦྱིན་བདག་དེས་ཡོ་བྱད་དེ་དག་དགྲ་ཕ་རོལ་པོ་དེ་ལ་སྦྱིན་རུང་མ་སྦྱིན་རུང་ཞེས་སམ་བྱིན་ནམ་མ་བྱིན་ཀྱང་རུང་སྟེ་ཡོ་བྱད་དེས་ཅི་བྱ་ཞེས་སམ་ཕྲག་དོག་བྱེད་པ་དེས་ཁྱོད་ལ་ཅི་ཞིག་བྱ་སྟེ་ཕན་གནོད་གང་ཡང་མེད་པས་བཏང་སྙོམས་སུ་གནས་པར་བྱ་རིགས་ཀྱི་བྱིན་པས་མི་དགབ་བ་དང་མ་བྱིན་པས་དགའ་བར་བྱེད་མི་རིགས་སོ།།
 
 རྙེད་པའི་རྒྱུ་དོར་བས་རང་ལ་ཁྲོ་རིགས་པ་ནི། དགྲའི་རྙེད་པ་ལ་མི་དགའ་ཞིང་རང་ལ་ཅི་ནས་ཀྱང་རྙེད་པ་ལྷག་པར་ཐོབ་པར་འདོད་ན་རྙེད་བཀུར་འབྱུང་བའི་ཐབས་སུ་བསོད་ནམས་གསོག་པ་དང་ནི་སྦྱིན་བདག་དད་པ་ཐོབ་པའི་རྒྱུ་སྤྱོད་པ་རྣམ་པར་དག་པའམ་ཚུལ་ཁྲིམས་དང་ཐོས་བསམ་ལ་སོགས་པ་རྙེད་པ་ཐོབ་བྱེད་ཀྱི་རྒྱུར་གྱུར་པའི་རང་གི་ཡོན་ཏན་རྣམས་ཅིའི་ཕྱིར་འདོར་བར་བྱེད་དེ་བྱེད་མི་རིགས་སོ། །དེ་ལྟར་རྙེད་བཀུར་འདོད་ན་དེ་འཐོབ་པར་འགྱུར་བའི་རྒྱུ་ཡོན་ཏན་གྱི་ཆོས་རྣམས་རང་གི་རྒྱུད་ལ་འཛིན་རིགས་པ་ལ་དེ་དག་མི་འཛིན་པར་འདོར་བར་བྱེད་པ་པོ་རང་ཉིད་ལ་རྒྱུ་མཚན་གང་གིས་ཁྲོ་བར་མི་བྱེད་པ་སྨྲོས་ཤིག་སྟེ་རང་ལ་རྙེད་སོགས་མི་འབྱུང་བའི་རྒྱུས་ཁྲོ་བར་རིགས་ཀྱི་གཞན་ལ་རྙེད་སོགས་བྱུང་བའི་རྒྱུས་ཁྲོ་བར་མི་རིགས་སོ་ཞེས་པའོ། །
 
 རང་ལ་རྙེད་བཀུར་མ་བྱུང་ཕྱིན་ཆད་གཞན་ལའང་མེད་ན་དགའ་ཞིང་ལེགས་སོ་ཞེ་ན། ཁྱོད་ནི་རང་གིས་རྙེད་བཀུར་མི་འཐོབ་པའི་རྒྱུ་སྔོན་རྐུ་འཕྲོག་བྱས་པ་དང་གཞན་གྱི་རྙེད་པའི་གེགས་བྱས་པ་དང་གཞན་གྱི་རྙེད་པ་ལ་ཕྲག་དོག་བྱས་པ་སོགས་ལས་ངན་པའི་སྡིག་པ་བྱས་པ་ལ་མྱ་ངན་མེད་པར་མ་ཟད་ཀྱི་སླར་ཡང་ཕྲག་དོག་གི་དབང་གིས་རྙེད་བཀུར་ཕུན་སུམ་ཚོགས་པ་འབྱུང་བའི་རྒྱུར་གྱུར་པའི་བསོད་ནམས་ཆེན་པོ་བྱས་ཤིང་བསགས་པའི་གང་ཟག་གཞན་དག་དང་ལྷན་ཅིག་འགྲན་པར་བྱེད་འདོད་དམ་སྟེ་འགྲན་པར་བྱེད་མི་རིགས་ལ། ཅིས་ཀྱང་འགྲན་ན་བསོད་ནམས་དགེ་བའི་ལས་གསོག་པ་ལ་འགྲན་པར་བྱ་རིགས་སོ། །ཡང་གཞན་ལ་རྙེད་བཀུར་བྱུང་བ་ལ་ཁྲོས་པས་རང་གི་བསོད་ནམས་སོགས་གསུམ་པོ་དོར་ནས་རྙེད་པ་འབྱུང་བའི་རྒྱུ་མི་འཛིན་པ་རང་ལ་ཁྲོ་བར་རིགས་སོ་ཞེས་ཀྱང་བཤད་དེ་བསོད་ནམས་དང་ནི་དད་པ་སོགས་ལ་འཆད་ཚུལ་མི་འདྲ་བ་འགའ་འདུག་གོ།དེ་དག་ནི་དགྲ་ལ་བསྟོད་གྲགས་བདེ་སྐྱིད་རྙེད་བཀུར་ལྟ་བུ་བྱུང་བའམ་དེ་དག་སྒྲུབ་པ་སོགས་ཀྱི་སྒོ་ནས་དེ་ལ་ལེགས་པ་བྱེད་པ་ལ་ཡིད་མི་བདེ་བ་དང་མི་བཟོད་པ་སྤངས་ནས་ཡིད་བདེ་དང་བཟོད་པ་སྒོམ་དགོས་པར་བསྟན་པའོ། །དེ་ལྟར་རང་དང་རང་གི་མཛའ་བཤེས་ཀྱི་ཕྱོགས་ལ་མི་འདོད་པ་བྱེད་པ་དང་དགྲའི་ཕྱོགས་ལ་ལེགས་པ་བྱེད་པ་སོགས་ལ་མཐའ་གཅིག་ཏུ་མི་འདོད་པའི་རྣམ་པ་པར་བལྟས་ན་དེ་ལ་བརྟེན་ནས་ཡིད་མི་བདེ་སྐྱེ་ལ་དེའི་རྒྱུན་འཕེལ་བ་ལས་ཁོང་ཁྲོ་སྐྱེ་ཞིང༌། དེ་དག་ལ་མི་འདོད་ཅིང་མི་དགའ་བའི་རྣམ་པར་མ་བལྟས་ན་ཡིད་མི་བདེ་མི་སྐྱེ་ལ་དེ་མ་སྐྱེས་ན་ཁོང་ཁྲོ་སྐྱེ་མི་སྲིད་པས་ན། བཤད་མ་ཐག་པའི་རིགས་པ་རྣམས་ལ་བརྟེན་ནས་རང་དང་རང་གི་ཕྱོགས་ལ་མི་འདོད་པ་བྱེད་པ་དང་དགྲའི་ཕུན་སུམ་ཚོགས་པ་སོགས་ལ་མཐའ་གཅིག་ཏུ་མི་འདོད་པའི་རྣམ་པར་བལྟ་བ་བཟློག་ཅིང་ཐབས་སྣ་ཚོགས་པའི་སྒོ་ནས་ཁོང་ཁྲོ་དགག་པར་བྱ་དགོས་སོ། །དེ་འགོག་ཐབས་ཀྱི་གདམས་ངག་གི་གཙོ་བོའང་འདིའི་གོང་འོག་ཏུ་བསྟན་པ་ལྟ་བུའི་རྒྱལ་སྲས་རྣམས་ཀྱི་རིགས་པ་རང་རྒྱུད་ཀྱི་ཉོན་མོངས་པའི་ཕྱོགས་དང་བརྒལ་ལན་བྱས་ཏེ་ཁ་ནང་དུ་ཕྱོགས་ཏེ་རང་རྒྱུད་ཀྱི་དགྲ་མ་རུངས་པ་ཁོང་ཁྲོ་སོགས་ཀྱི་ཉོན་མོངས་རྣམས་འཇོམས་པར་བྱེད་པའི་ཚུལ་འདི་རྣམས་ཡིན་པས་དེ་ལྟ་བུའི་སོ་སོར་རྟོག་པའི་ཤེས་རབ་ཀྱིས་རྣམ་པར་དཔྱད་ནས་རིགས་པའི་སྒོ་སྣ་ཚོགས་ནས་བཀག་ན་ཁོང་ཁྲོའི་ནང་ཚན་གྱི་རིགས་དུ་མ་ལྡོག་ཅིང་གཉེན་པོ་བཟོད་པའང་སྒོ་དུ་མ་ནས་སྐྱེ་བར་གསུངས་པས་ན། སོ་སོར་རྟོག་པའི་ཤེས་རབ་ཀྱིས་ཡང་དག་པའི་ལུང་དོན་ལ་དཔྱད་ནས་དྲི་མ་མེད་པའི་རིགས་པའི་ལམ་ནས་དྲངས་པའི་ངེས་ཤེས་མ་སྐྱེས་ཀྱི་བར་དུ་འབད་པ་གལ་ཆེའོ། 
 
 །བམ་པོ་གཉིས་པ། འདི་ནས་བརྩམས་ཏེ་འཆད།གཉིས་པ་འདོད་པའི་གེགས་བྱེད་པ་ལ་བཟོད་པ་སྒོམ་པ་ལ་གཉིས། དགྲ་བོའི་མི་འདོད་པའི་གེགས་བྱེད་པ་ལ་བཟོད་པ་སྒོམ་པ། བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ་སྒོམ་པའོ།། །
 
 དང་པོ་ནི། གལ་ཏེ་དགྲ་ཞིག་སོགས་ཏེ། དེ་ལ། དགྲ་མིདགའ་བས་རང་ལ་མི་ཕན་ཞིང་མི་དགའ་བ་བྱུང་ན་སྙམ་པས་དེ་ལ་མི་གནོད་པ་ནི། དགྲ་ལ་སྡུག་བསྔལ་སོགས་མི་འདོད་པ་བཞི་བྱུང་ན་དགའ་བ་ལ་དེའི་གེགས་བྱེད་པ་ལ་ཁྲོའོ་ཞེ་ན། གལ་ཏེ་རང་ལ་གནོད་བྱེད་ཀྱི་དགྲ་ཞིག་ལ་སྡུག་བསྔལ་སོགས་མི་འདོད་པ་བྱུང་བས་དེ་མི་དགའ་ཞིང་སྡུག་བསྔལ་བར་གྱུར་ནའང་དེ་ལ་ཁྱོད་ཡིད་དགའ་ཞིང་བདེ་བར་བྱ་བའི་རྒྱུ་ནི་ཅི་ཞིག་ཡོད་དེ་དེས་ཁྱོད་ལ་ཕན་པ་ཅི་ཡང་མེད་ལ་དེ་ལྟ་བུ་ནི་རྗེས་སུ་ཡི་རང་གོ་ལོག་༌༌ཡིན་པར་བཤད་པས་སོ། སྔོན་གྱི་ལས་མེད་ན་ཁྱོད་ཀྱིས་དགྲ་ལ་གནོད་པ་དང་སྡུག་བསྔལ་འབྱུང་བར་གྱུར་ཅིག་སྙམ་དུ་ཡིད་ལ་སྨོན་པ་ཙམ་གྱིས་ནི་དགྲ་དེ་ལ་གནོད་པའི་རྒྱུར་ཅུང་ཟད་ཀྱང་མི་འགྱུར་ལ་ཁྱོད་ཀྱིས་འདོད་པའི་དོན་དེ་འགྲུབ་པ་ལའངདེ་ལྟར་བསམ་པས་ཅུང་ཟད་ཀྱང་མི་ཕན་པས་ན་དེ་ལྟར་སྨོན་པ་ལ་དགོས་པའི་དོན་མེད་པར་མ་ཟད་རང་ལ་དེ་ཙམ་དུ་གནོད་པའི་རྒྱུར་འགྱུར་རོ། །གནོད་པ་ནི་སྔོན་ལས་ལས་བྱུང་བ་ཡིན་ལ་ཙམ་ཞེས་པའི་སྒྲས་དེ་ཉིད་བསལ་བའོ།།
 
 དགྲ་ལ་གནོད་སེམས་བསྐྱེད་པས་རང་ལ་གནོད་པ་ནི། དགྲ་ལ་གནོད་བ་དང་སྡུག་བསྔལ་བྱུང་ན་རྒུད་ཅིང་བརླག་པར་གྱུར་ན་སྙམ་དུ་ཁྱོད་ཀྱི་འདོད་པའམ་དེ་ལྟར་སྨོན་པ་ཁོ་ནས་དགྲ་ཕ་རོལ་པོ་དེ་ལ་གནོད་པ་དང་སྡུག་བསྔལ་སོགས་དེ་དག་གྲུབ་པར་གྱུར་ནའང་དེ་ལ་ཁྱོད་ཡིད་དགའ་ཞིང་བདེ་བར་བྱ་བའི་རྒྱུ་ནི་ཅི་ཞིག་ཡོད་དེ་ཅུང་ཟད་ཀྱང་མེད་དེ་རང་ལ་ཕན་པ་མེད་ཅིང་གནོད་པའི་རྒྱུར་འགྱུར་བས་སོ། །གལ་ཏེ་དགྲ་ལ་སྡུག་བསྔལ་སོགས་མི་འདོད་པ་བྱུང་ན་དེ་ཁོ་ནས་བདག་གིས་ཡིད་སྨོན་དེ་ཉིད་གྲུབ་པ་ཡིན་པས་བདག་ཉིད་འཚེངས་པའམ་ཡིད་ཚིམ་པར་འགྱུར་རོ་ཞེ་ན། དེ་ལྟ་བུའི་བསམ་ངན་དྲག་པོ་སྐྱེས་པ་དེ་ལས་ཆེས་ཆེར་རང་ཕུང་པའི་རྒྱུ་གཞན་པའང་ཅི་ཞིག་ཡོད་དེ་ཅུང་ཟད་མེད་པས་དེ་ནི་འཚེངས་པའི་རྒྱུ་མ་ཡིན་གྱི་འདི་ཕྱི་ཀུན་ཏུ་རང་ཉིད་ལ་ཕུང་ཁྲོལ་ཆེན་པོ་སྐྱེད་པའི་རྒྱུ་ཡིན་ནོ། །
 
 དེས་ན་དེ་ལྟ་བུའི་བསམ་པ་ངན་པ་དེ་ནི་ངན་འགྲོར་འཕེན་པའི་རྒྱུའི་གཙོ་བོ་སྟེ་དཔེར་ན་ཉ་པ་རྣམས་ཀྱིས་སྐུད་པའི་སྣེ་ལ་ལྕགས་ཀྱུ་ཤ་དང་བཅོས་པ་བཏགས་ནས་ཆུར་འཕངས་པ་ན་དེས་ཉ་མང་པོ་བཟུང་ནས་ཕྲུ་བའི་ནང་དུ་འཚེད་པ་ལྟར་ཞེ་སྡང་ལ་སོགས་པའི་ཉོན་མོངས་པའི་ཉ་པ་མ་རུངས་པས་བཏབ་པ་ཡི་དགྲ་མ་རུངས་པར་གྱུར་ན་ཕུང་བར་གྱུར་ན་སྙམ་པའི་གནོད་སེམས་ཀྱི་མཆིལ་པའམ་ལྕགས་ཀྱུ་འདི་ནི་མི་བཟད་པ་སྟེ་གཞན་ལ་གནོད་པ་སྐྱེད་ངེས་པ་དང་གཟེ་བ་སྟེ་ཟིན་ངེས་པའི་རྣོ་བ་ཡིན་ལ་དེའི་ཕྱིར་དེས་ངེས་པར་བཟུང་ནས་སེམས་ཅན་དམྱལ་བའི་ལྕགས་བསྲེས་ཀྱི་བུམ་པར་རམ་ཕྲུ་བ་ཆེན་པོའི་ནང་དུ་ཡང་དམྱལ་བའི་སྲུང་མའམ་གཤིན་རྗེའི་ཕོ་ཉ་པ་རྣམས་ཀྱིས་བདག་ཉིད་བཅུག་ནས་ཡུན་རིང་པོར་འཚེད་པའི་སྡུག་བསྔལ་མྱོང་བར་ངེས་སོ། །ཞེས་པ་སྟེ་ཉོན་མོངས་པ་རྣམས་པ་བཞིན་དུ་སྤྱོད་པ་ཡིན་པར་བསྟན་པའོ། །དེས་བཟུང་ཞེས་དང་ངེས་བཟུང་ཞེས་མི་འདྲ་བ་བྱུང་ངོ༌། །དེ་ལྟར་དྲན་པ་ཉེར་གཞག་ལས། སེམས་ཅན་དམྱལ་བར་སྐྱེ་བ་ཡི། །རྒྱུ་ནི་མི་བཟང་གནོད་སེམས་ཡིན། །ཞེས་དང་། གནོད་སེམས་ཀྱིས་ནི་དྲངས་པ་དག སེམས་ཅན་དམྱལ་བ་དྲག་པོར་འོངས། །ལས་ཟད་ནས་ནི་ཐར་འགྱུར་ཞིང་། །དམྱལ་བར་འགྲོ་ལྡོག་མི་བྱེད་དོ། །ཞེས་སོགས་གསུངས། ཡང་འདི་ལྟར་དམྱལ་བའི་སྲུང་མས་ཁྱོད་དམྱལ་བ་པ་བཞིན་དུ་ཉོན་མོངས་པའི་མཆིལ་བས་བདེ་འགྲོའི་ཆུ་བོ་ལས་ཕྱུང་ནས་སྲིད་པ་བར་དོའི་སྐམ་སར་འཁྲིད་དོ། །སེམས་དམྱལ་བུམ་པ་ཡང་སྟེ་ཏིལ་མར་གྱིས་བཀང་བའི་ཟངས་ཆེན་ཤིན་ཏུ་ཁོལ་བའི་ནང་དུ་དམྱལ་བའི་སྲུང་མས་བདག་འཚེད་པར་ངེས་ཞེས་དགེ་ལྷ་འཆད་དོ། །དེས་ན་དགྲ་རྒུད་པོར་འདོད་པ་དང་བརླག་ན་སྙམ་པའི་བསམ་ངན་དེ་ཙམ་གྱིས་དགྲ་ལ་ཅི་ཡང་མི་གནོད་པར་རང་ལ་དེ་ལྟར་གནོད་པ་༌་མི་བཟད་པའི་རྒྱུར་འགྱུར་བ་དང་རང་གིས་འདོད་པ་དེ་ལྟར་དུ་དགྲ་ལ་གནོད་པ་བྱུང་ནའང་རང་ཉིད་ཕུང་ཞིང་བརླག་པར་འགྱུར་བ་སོགས་ཀྱི་ཉེས་དམིགས་བསམ་ནས་དེ་ལྟ་བུའི་བསམ་པ་ངན་པ་དེ་ཅི་ནས་ཀྱང་དགག་པ་ལ་འབད་པར་བྱའོ། །དེ་དག་ནི་དགྲ་ལ་སྡུག་བསྔལ་སོགས་འབྱུང་བའི་གེགས་བྱེད་པ་ལ་ཡིད་མི་བདེ་དང་མི་བཟོད་པ་སྤངས་ནས་ཡིད་བདེ་དང་བཟོད་བསྒོམ་དགོས་པར་བསྟན་པའོ།།
 
 གཉིས་པ་བདག་དང་བདག་གི་བཤེས་ལ་འདོད་པའི་གེགས་བྱེད་པ་ལ་བཟོད་པ་སྒོམ་པ་ནི། བསྟོད་དང་གྲགས་པ་ལ་སོགས་ཏེ། དེ་ཡང་འཇིག་རྟེན་པའི་ཆོས་བསྟོད་གྲགས་སོགས་ཀྱི་གེགས་བྱས་པ་ལ་ཁྲོ་མི་རིགས་པ་ལ༑བསྟོད་གྲགས་ལ་ཡོན་ཏན་མེད་ཅིངཡིད་བདེ་ཙམ་འདོད་མི་རིགས་པ་ནི། རང་དང་རང་གི་ཕྱོགས་ལ་བསྟོད་གྲགས་སོགས་འབྱུང་བའི་གེགས་བྱེད་པ་ལ་ཁྲོའོ་ཞེ་ན། གཞན་གྱིས་རང་གི་ཡོན་ཏན་བརྗོད་ནས་དངོས་སུ་བསྟོད་པ་དང་ལྐོག་ཏུ་སྙན་པའི་ཚིག་བསྒྲགས་པའི་གྲགས་པའི་རིམ་གྲོས་ནི་སྐྱེས་བུ་གང་དག་གིས་འདོད་ཅིང་དོན་དུ་གཉེར་བྱའི་དངོས་པོ་ལྔ་ལས་ཕྱི་མའི་དུས་སུ་ཕན་པ་བསོད་ནམས་དགེ་བའི་ལས་སུ་མི་འགྱུར་ཞིང་ཚེ་འདིར་ཕན་པའི་ཐབས་ལ་ཚེ་རིང་བའི་རྒྱུ་ཡང་མི་འགྱུར་ལ་དེ་བཞིན་དུ་བདག་གི་ལུས་སྟོབས་འཕེལ་བ་དང་རྒྱས་པའི་རྒྱུར་ཡང་མི་འགྱུར་ཞིང་ལུས་ལ་ནད་མེད་པའི་རྒྱུར་འགྱུར་བའང་མིན་ལ་ལུས་ལ་བདེ་བ་སྐྱེ་བའི་རྒྱུར་ཡང་མི་འགྱུར་རོ། །
 
 དེས་ན་བདག་ནི་རང་དོན་ཁོ་ན་གཉེར་ན་དེ་ཉིད་སྒྲུབ་པ་ལ་ཞུགས་པར་གྱུར་པས་རང་དོན་དུ་འགྱུར་མི་འགྱུར་དཔྱོད་ཤེས་པའི་བློ་གྲོས་དང་ལྡན་པར་གྱུར་པ་ཡིན་དགོས་ན་བསྟོད་དང་གྲགས་པའི་རིམ་གྲོ་དེ་ལ་ནི་རང་གི་འདོད་པའི་དོན་དེ་དག་འགྲུབ་པའི་དགོས་པ་ཅི་ཞིག་ཡོད་ཅུང་ཟད་ཀྱང་མེད་དེ་བསྟོད་གྲགས་ཙམ་ནི་བསོད་ནམས་འཕེལ་བ་ཚེ་རིང་བ་སོགས་རྣམ་པ་ལྔ་པོ་གང་ཡང་སྒྲུབ་བྱེད་ཀྱི་ཐབས་མ་ཡིན་པའི་ཕྱིར་དོན་མེད་པ་ཁོ་ནའོ། །དེ་ལྟར་བསོད་ནམས་དང་ཚེ་འཕེལ་བྱེད་སོགས་སུ་མི་འགྱུར་ཡང་འཕྲལ་དུ་ཡིད་བདེ་སྐྱེད་པས་དོན་མེད་པ་མིན་ནོ་ཞེ་ན། ཡིད་བདེ་ཙམ་འབའ་ཞིག་འདོད་ནས་དེ་དོན་དུ་གཉེར་བར་བྱ་བ་ཡིན་ན་ནི་རྒྱུན་པོ་འགྱེད་པའམ་ཆོ་ལོ་རྩེ་བ་དང་གླུ་གར་རོལ་མོ་སོགས་བྱེད་པ་དང་སྨད་འཚོང་མ་དང་གཞན་གྱི་བུད་མེད་ལྟ་བུ་བསྟེན་པ་དང་མྱོས་འགྱུར་ཆང་གི་བཏུང་བ་ཡང་བསྟེན་པར་བྱ་དགོས་པ་སོགས་སུའང་ཐལ་ཏེ་དེ་དག་ཀྱང་འཕྲལ་དུ་ཡིད་བདེ་ཙམ་སྐྱེད་བྱེད་ཡིན་པས་སོ། །སངས་རྒྱས་མཐོང་བ་ཆོས་ཐོས་པ་སོགས་ལས་ཀྱང་ཡིད་བདེ་སྐྱེ་བ་ཡོད་མོད་ཀྱི་དེ་ནི་བསོད་ནམས་ཀྱི་ནང་དུ་འདུ་བས་ཉེས་པ་མེད་པར་གསུངས་སོ། །དེ་ལྟར་རྒྱན་པོ་འགྱེད་པ་སོགས་ནི་རྣམ་པ་ཀུན་ཏུ་དང་དུ་བླངས་མི་རིགས་ཤིང་ཁྱད་པར་རབ་ཏུ་བྱུང་བས་དེ་དག་བྱ་མི་རུང་བའི་རྒྱུ་མཚན་གྱིས་དེ་དག་ཀྱང་བསྟེན་རིགས་པར་འགྱུར་ཞེས་ཧ་ཅང་ཐལ་བའི་སྐྱོན་བརྗོད་པར་མཛད་དོ། །དེ་དག་ནི་བསྟེན་བྱ་མིན་གྱི་སྤང་བར་བྱ་བ་ཁོ་ན་སྟེ།རིན་ཆེན་ཕྲེང་བར། རྒྱན་པོ་ཆང་དང་མི་དགའ་དང་། །ཞེ་སྡང་གཡོ་སྒྱུ་རྒོད་པའི་གནས། །བརྫུན་དང་ཀྱལ་པ་ཚིག་རྩུབ་ཏུ། །དེ་བས་རྟག་ཏུ་སྤང་བར་མཛོད། །ཅེས་དང༌། ཆང་གིས་འཇིག་རྟེན་བརྙས་འགྱུར་ཞིང༌། །དོན་ཉམས་ནོར་ཡང་ཟད་པར་འགྱུར། །རྨོངས་པས་བྱ་བ་མ་ཡིན་བྱེད། །དེ་བས་ཆང་ནི་རྣམ་པར་སྤངས། །ཞེས་སོགས་ཉེས་དམིགས་ཤིན་ཏུ་མང་ལ། གཞན་བུད་མེད་བསྟེན་པ་སོགས་ལའང་ཉེས་པ་ཤིན་ཏུ་མང་སྟེ་ཅུང་ཟད་རེ་འོག་ཏུ་འཆད་དོ། །དེས་ན་ཡིད་བདེ་ཙམ་སྐྱེད་བྱེད་ཀྱི་རྒྱུར་གྱུར་པའི་བསྟོད་གྲགས་སོགས་ནི་བྱིས་པ་རྣམས་དགའ་བ་སྐྱེད་བྱེད་དང་འདྲིད་བྱེད་ཙམ་ཡིན་གྱི་མཁས་པ་རྣམས་ཀྱིས་དང་དུ་བླང་བར་བྱ་བའི་ཆོས་མ་ཡིན་ནོ།།
 
 བསྟོད་གྲགས་ཙམ་ལ་ཞེན་པ་བྱིས་པའི་སྤྱོད་པར་བསྟན་པ་ནི། རྨོངས་པ་ཁ་ཅིག་རང་ལ་ཡོན་ཏན་མེད་ཀྱང་སྙན་པ་དང་གྲགས་པ་འབྱུང་དུ་རེ་ནས་སློང་མོ་བ་ལྟ་བུས་ཁྱོད་ནི་ལྷའི་དབང་པོ་དང་རྣམ་མང་ཐོས་པའི་སྲས་སོགས་ལྟར་གཏོང་ཕོད་པའོ་ཞེས་ངོ་བསྟོད་ཀྱི་གཅམ་བུའི་ཚིག་བརྗོད་པ་ན་དགའ་བའི་བཞིན་བསྟན་ནས་གཏོང་ཕོད་པར་གྲགས་པའི་དོན་དུ་རྟ་དང་གླང་པོ་དང་རིན་པོ་ཆེ་ལ་སོགས་པའི་ནོར་བཟང་པོ་རིན་ཐང་ཆེ་བ་རྣམས་ཀྱང་ལྷུག་པར་གཏོང་ཞིང་། གྲོང་འཇོམས་ལྟར་གཡུལ་ལས་རྒྱལ་བའོ་པདཔའ་ཞིང་བརྟུལ་ཕོད་པའོ་ཞེས་པའི་གྲགས་པ་ཙམ་དོན་དུ་གཉེར་ནས་དགྲའི་གཡུལ་ངོར་ནན་གྱིས་ཞུགས་ཏེ་བདག་ཉིད་ཀྱང་ནི་གསོད་པར་བྱེད་དུ་འཇུག་ནུས་པ་ཡིན་ན། འདི་ནི་གཏོང་ཕོད་པའོ་དཔའ་བརྟུལ་ཆེ་བའོ་ཞེས་པ་ཙམ་གྱི་དོན་མེད་པའི་ཚིག་འབྲུ་སྐམ་པོ་རྣམས་ཀྱིས་ཅི་ཞིག་བྱ་དེ་ལ་ཚེ་འདིར་བཟང་རུང་བའི་ཟས་བཏུང་དུ་རུང་བའི་སྐོམ་བགོར་རུང་བའི་གོས་ལྟ་བུའི་དོན་ནམ་དགོས་པ་ཅུང་ཟད་ཀྱང་མེད་ལ་རང་ཉིད་ཤི་བར་གྱུར་པའི་ཚེ་ན་སྙན་པ་དང་གྲགས་པ་ཐོབ་པ་ལས་བྱུང་བའི་བདེ་བ་དེས་ཀོ་གང་ཟག་སུ་ལ་བདེ་ཞེས་སམ་ལུས་སེམས་སུ་ལ་བདེ་སྟེ་སུ་གང་ལའང་ཕན་པ་མེད་པའི་ཕྱིར་རོ།
 
 དེས་ན་བསྟོད་གྲགས་ལ་ཞེན་པ་དང་དེ་ཉམས་པ་ལ་མི་དགའ་བ་ནི་དཔེར་ན་བྱིས་པ་ཁ་ཅིག་རྩེད་མོའི་དོན་དུ་གནས་ཁང་གི་དགོས་པ་གང་ཡང་མི་འགྲུབ་པའི་བྱེ་མ་ལས་བྱས་པའི་ཁང་བུ་ལ་དགའ་ཞིང་ཆགས་ནས་རྩེ་བ་ན་སུས་གནོད་པ་མ་བྱས་པར་རང་ཉིད་ཇིབ་པར་གྱུར་པའམ་མི་འགས་དེ་བཤིག་ན་ངའི་ཁང་བ་རྡིབ་པོ་ཁང་པ་བཤིག་གོ་ཞེས་ཟེར་ནས་བྱིས་པ་བླུན་པོ་རྣམས་ནི་ག་ཆོད་དུ་ངུ་བའམ་མཆོག་ཏུ་ཉམ་ཐག་པས་དུ་ཞིང་ཆོ་ངེས་འདེབས་པ་དེ་བཞིན་དུབསྟོད་པ་དང་གྲགས་པ་ཉམས་པར་གྱུར་ན་རང་གི་སེམས་ནི་བྱིས་པ་བླུན་པོ་བཞིན་དུ་མྱ་ངན་གྱིས་གདུངས་ཤིང་མི་དགའ་བ་སྐྱེད་པར་བྱེད་ནའང་བརྟགས་ཤིང་དཔྱད་ན་གང་ཡང་མ་ཉམས་མ་གོད་པས་མྱ་ངན་བྱ་བའི་དོན་ཅི་ཡང་མེད་དོ།།དེ་དག་གིས་ནི་བསྟོད་གྲགས་ལ་ཞེན་པ་དང་དེ་ཉམས་པ་ལ་མྱ་ངན་བྱེད་པ་གཉིས་ཀ་བྱིས་པའི་སྤྱོད་པར་བསྟན་ཏོ།།
 
 བརྟགས་ན་སྙིང་པོ་མེད་པས་དགའ་བར་བྱ་མི་རིགས་པ་ནི། རང་ལ་བསྟོད་པ་དང་གྲགས་པ་བྱུང་བས་སེམས་དགའ་བ་ཡིན་ན་རེ་ཞིག་གམ་ཐོག་མར་བརྟགས་ཤིང་དཔྱད་ན་རང་གི་ཡོན་ཏན་བརྗོད་པའི་ཚིག་དང་སྒྲ་ལ་ནི་རྣམ་པར་རྟོག་པའི་སེམས་མེད་པའི་ཕྱི་དོན་བེམ་པོ་ཡིན་པའི་ཕྱིར་ན་བདག་ལ་བསྔགས་ཤིང་བསྟོད་པར་བྱའོ་སྙམ་པའི་ཀུན་སློང་གི་སེམས་ཡོང་ཡེ་མི་སྲིད་པའམ་ཡོད་མི་སྲིད་པས་དེ་ལ་དགའ་བར་བྱ་མི་རིགས་ཤིང༌། འོན་ཏེ་བདག་ལ་བསྟོད་པའི་ཚེ་བསྟོད་པ་བྱེད་མཁན་གྱི་གང་ཟག་གཞན་དེ་དག་བདག་ལ་དགའོ་ཞེས་གྲགས་པའི་བསྟོད་པ་བྱེད་པ་པོ་གཞན་གྱི་རྒྱུད་ཀྱི་དགའ་ཞིང་དད་པ་དེ་ནི་བདག་ཉིད་དགའ་བའི་རྒྱུ་ཡིན་གྲང་ནའམ་སྙམ་ན་ཞེས་ཏེ་བརྟགས་ཤིང་དཔྱད་པ་ན་དེ་ལྟར་བཏགས་པ་དེ་ཙམ་མིན་པ་དགའ་བའི་རྒྱུ་གཞན་ཅི་ཡང་མི་རྙེད་པའོ། །
 
 དེ་ལ་ནི་འབྲེལ་ཅི་ཡང་མེད་ཕྱིར་བྱིས་པའི་སྤྱོད་པ་ཁོ་ནར་ཟད་པས་ན་དེ་རང་ཉིད་དགའ་བའི་རྒྱུ་ཡིན་པ་ནི་མི་རིགས་ཏེ་གཞན་ནམ་སྟེ་གང་ཟག་གཞན་རང་གི་དགྲ་ལྟ་བུ་ལ་དགའ་ནས་བསྟོད་པའམ་དེར་མ་ཟད་ཡང་ན་བདག་རང་ཉིད་ལ་དགའ་ནས་བསྟོད་པ་ལའང་རུང་སྟེ་བསྟོད་པ་བྱེད་མཁན་གྱི་གང་ཟག་གཞན་རྒྱུད་ཀྱི་དགའ་བ་དེས་བདག་ལ་ཅི་ཞིག་ཕན་ཏེ་ཅུང་ཟད་ཀྱང་མི་ཕན་པས་རང་དགའ་བའི་རྒྱུར་མི་རུང་ལ། བསྟོད་པ་བྱེད་པ་པོ་གཞན་གྱི་རྒྱུད་ལ་ཡོད་པའི་དགའ་བདེ་ནི་གང་ཟག་དེ་ཉིད་ཀྱི་སེམས་ཀྱིས་མྱོང་བྱ་ཡིན་གྱི་བདག་གི་མིན་ལ་དེ་ནི་གཟུགས་ཅན་གྱི་དངོས་པོ་མ་ཡིན་པས་སོ་སོར་བགོར་ཡང་མི་བཏུབ་པས་བདག་གིས་དེ་ལས་ཆ་ཤས་ཅུང་ཟད་ཙམ་ཡང་མི་འཐོབ་པའི་ཕྱིར་རོ།
 
 གལ་ཏེ་བྱང་སེམས་ནི་གཞན་བདེ་བས་བདག་ཀྱང་བདེ་བར་འགྱུར་བའི་ཕྱིར་བསྟོད་པ་བྱེད་པ་པོ་དེ་ཉིད་ལ་དགའ་ཞིང་བདེ་བ་སྐྱེས་པར་གྱུར་པ་ཡིས་བདག་ཀྱང་བདེ་བ་ཡིན་ནོ་ཞེ་ན། དེ་ལྟ་ན་སྐྱེ་བོ་མ་ལུས་པ་ཀུན་དགའ་ཞིང་བདེ་བར་གྱུར་པ་ལའང་དེ་བཞིན་དུ་བདག་ཉིད་དགའ་ཞིང་བདེ་བར་བྱ་དགོས་ཤིང་རིགས་ན་ཇི་ལྟར་ཞེས་སམ་ཅི་ཕྱིར་དགྲ་བོ་ལྟ་བུ་གཞན་ལ་གང་ཟག་གཞན་དགའ་བར་གྱུར་པ་ཡིས་བསྟོད་པ་བྱེད་པའི་ཚེ་བསྟོད་མཁན་དེ་བདེ་ཞིང་དགའ་བར་གྱུར་པའམ་ཡང་ན་བསྟོད་ཡུལ་གྱི་དགྲ་དེ་ཡིད་བདེ་ཞིང་དགའ་བར་གྱུར་ན་ཕྲག་དོག་གི་དབང་གིས་བདག་ཇི་ལྟར་ཡིད་མི་བདེ་བར་བྱེད་དེ་ཡིད་མི་བདེ་བར་བྱེད་པ་འདི་ཤིན་ཏུ་མི་རིགས་ཤིང་འགལ་བས་དེ་ལའང་དགའ་བར་བྱ་རིགས་སོ།།
 
 དེ་དག་གི་དོན་བསྡུ་བ་ནི། གོང་དུ་བཤད་པ་དེ་ལྟར་ཚིག་འབྲུ་སྐམ་པོ་ཙམ་ལས་དགོས་པའི་དོན་གཞན་མེད་པ་དེ་བས་ན་ཞེས་སམ། ཡང་ན་བསྟོད་པའི་སྒྲ་ལ་བསྟོད་སེམས་མེད་པ་དང་བསྟོད་པ་པོའི་རྒྱུད་ཀྱི་བདེ་བ་ཆ་ཤས་ཙམ་ཡང་བདག་གིས་ཐོབ་པ་མེད་པ་དེ་ལྟ་བས་ན་གཞན་གྱིས་བདག་ནི་བསྟོད་དོ་བསང་བསྔགས་སོ་བཀུར་རོ་སྙན་པར་བསྒྲགས་སོ་ཞེས་ལོག་པར་རྟོགས་པས་བཏགས་ནས་ཚིག་ཙམ་དེས་རང་གི་རྒྱུད་ལ་དགའ་བ་སྐྱེད་པ་དང་དེས་རློམ་པ་སྐྱེ་བར་འགྱུར་བ་གང་ཡིན་པ་དེ་ཡང་བརྟགས་ཤིང་དཔྱད་ན་དོན་དང་དགོས་པའི་སྙིང་བོ་ཅི་ཡང་མེད་པའི་ཕྱིར་བསྟོད་གྲགས་ཀྱི་ཚིག་འབྲུ་སྐམ་པོ་དེ་ཙམ་ནི་དེ་ལྟར་དགའ་ཞིང་བདེ་བའི་རྒྱུར་མི་འཐད་པས་དེ་ལ་དགའ་ཞིང་ཞེན་པ་ནི་བྱིས་པ་རྨོངས་པའི་ཆོས་ཉིད་དམ་སྤྱོད་པ་ཁོ་ནར་ཟད་དོ་ཞེས་སམ་ཡང་ན་བྱིས་པ་རྩེ་མོ་ལ་དགའ་ཞིང་ཆགས་པའི་སྤྱོད་པ་དང་འདྲ་བ་ཁོ་ནར་ཟད་དོ་ཞེས་པའོ། །དེ་དག་ནི་འཇིག་རྟེན་གྱི་ཆོས་བསྟོད་གྲགས་སོགས་ལ་ཡོན་ཏན་ཅི་ཡང་མེད་ཕྱིར་དེ་དག་འགོག་པ་གནོད་བྱེད་མ་ཡིན་པར་བསྟན་པའོ།།
 
 སྟོད་གྲགས་སོགས་བཞི་ལ་ཆགས་པས་ཉེས་པ་བསྐྱེད་པ་ནི། བསྟོད་གྲགས་སོགས་བཞི་ཉམས་པར་བྱེད་པ་ལ་ཁྲོ་མི་རིགས་ཏེ། དེ་དག་ལ་ཡོན་ཏན་མེད་པར་མ་ཟད་བསྟོད་གྲགས་དང་རྙེད་བཀུར་སོགས་བྱུང་བས་བདག་གི་སེམས་ནི་དགེ་བའི་དམིགས་པ་ལས་གཞན་དུ་གཡེང་བར་བྱེད་ཅིང་དེ་ཡིས་སམ་དེས་ནི་འཁོར་བའི་སྡུག་བསྔལ་ལ་སྐྱོ་ཞིང་ཡིད་འབྱུང་བའང་འཇིག་པར་བྱེད་ལ། དེར་མ་ཟད་རིན་ཆེན་ཕྲེང་བ་ལས།ཕྲག་དོག་གཞན་གྱི་ཡོན་ཏན་གདུངས། །ཞེས་པ་ལྟར་བསྟོད་གྲགས་སོགས་ལ་ཆགས་པའི་དབང་གིས་ཡོན་ཏན་དང་ལྡན་པའི་གང་ཟག་གཞན་གྱི་ཡོན་ཏན་ལ་མི་བཟོད་ཅིང་གདུང་བའི་ཕྲག་དོག་སྐྱེ་བ་དང༌། རང་གི་དགེ་བའི་ཕྱོགས་གཞིག་པ་དང་གཞན་གྱི་རྙེད་བཀུར་སོགས་ཕུན་སུམ་ཚོགས་པའང་མི་བཟོད་པས་དེ་བས་འཇིག་པར་བྱེད་འདོད་པ་སྟེ་བསྟོད་གྲགས་སོགས་ལ་ནི་དེ་དག་ལ་སོགས་པའི་སྐྱོན་མང་པོ་ཡོད་པས་ན་ཉེས་པའི་འབྱུང་གནས་སུ་ཤེས་ནས་ཆགས་ཞེན་སྤང་བར་བྱའོ། །འགྲེལ་ཆེན་སོགས་སུ། ཕུན་སུམ་ཚོགས་ལ་ཁྲོ་བར་བྱེད། །ཅེས་གསུངས་ཏེ། གཞན་གྱི་ཕུན་སུམ་ཚོགས་པ་ལ་སྣང་ཞིང་ཁྲོ་བར་བྱེད་ཅེས་པའོ།།
 
 བསྟོད་གྲགས་སོགས་འགོག་པ་ངན་འགྲོ་འགོག་བྱེད་དུ་བསྟན་པ་ནི། བསྟོད་གྲགས་སོགས་ལ་ཞེན་པ་ནི་ཉེས་སྐྱོན་ཐམས་ཅད་ཀྱི་འབྱུང་གནས་ཡིན་པ་དེ་ཡི་ཕྱིར་བདག་གི་བསྟོད་པ་དང་གྲགས་པ་སོགས་ཁ་བ་ནི་གཞིག་ཅིང་དགག་པའི་ཕྱིར་འབད་པར་བྱེད་པའི་སྐྱེ་བོ་གང་དག་ཉེ་བར་གནས་པ་དེ་དག་ཐམས་ཅད་ཀྱང་བདག་ནི་བསྟོད་སོགས་ལ་ཆགས་པའི་ཉེས་པས་དམྱལ་བ་ལ་སོགས་པའི་ངན་སོང་དུ་ལྟུང་བ་ལས་བ་བསྲུང་བ་དང་བསྐྱབ་པར་བྱ་བའི་ཕྱིར་ཞུགས་པ་མིན་ནམ་སྟེ་ངེས་པར་ཡིན་པས་དེ་དག་ལ་ཁྲོ་བར་བྱ་མི་ས་རིགས་ཀྱི་དྲིན་དུ་གཟོ་བར་བྱ་རིགས་ཏེ་ཕན་འདོགས་བྱེད་པའི་མཛའ་གྲོགས་མཆོག་ཡིན་པའི་ཕྱིར་རོ།།
 
 བསྟོད་སོགས་འགོག་པ་སྲིད་པ་དང་ངན་འགྲོ་ལས་དགྲོལ་བྱེད་ཡིན་པ་ནི། གཞན་ཡང་བདག་ནི་སྲིད་པ་ལས་རྣམ་པར་གྲོལ་བའི་ཐར་བ་དོན་དུ་གཉེར་བ་ཡིན་ལ་བསྟོད་པ་དང་གྲགས་པ་རྙེད་པ་དང་བཀུར་སྟིས་ནི་འཁོར་བར་འཆིང་བར་བྱེད་པས་ན་གྲོལ་བ་དོན་གཉེར་ལ་འཆིང་བྱེད་དེ་རྣམས་མི་དགོས་སོ། །དེས་ན་དགྲ་བོ་གང་དག་གིས་བདག་སྲིད་པར་འཆིང་བྱེད་ཀྱི་རྙེད་བཀུར་སོགས་ཀྱི་གེགས་བྱས་ནས་དེ་དག་གི་ཉེས་པས་རང་སྲིད་པའི་བཙོན་རར་བཅིངས་པ་ལས་གྲོལ་བར་བྱེད་པའི་དགེ་བའི་བཤེས་གཉེན་གྱི་བྱ་བ་བྱེད་པའི་སྒོ་ནས་ཕན་འདོགས་བླ་ན་མེད་པ་བྱེད་པ་དེ་དག་ལ་བདག་ནི་ཇི་ལྟར་ཁྲོ་སྟེ་ཁྲོ་མི་རིགས་སོ། །ཁྲོ་མི་རིགས་པའི་རྒྱུ་མཚན་གཞན་ཡང་བདག་ནི་རྙེད་བཀུར་བསྟོད་གྲགས་སོགས་ལ་ཆགས་ཤིང་ཞེན་ནས་སྡུག་བསྔལ་གྱི་འབྱུང་གནས་སྤྱིར་སྲིད་པའི་འཆིང་བ་དང་ཁྱད་པར་སྡུག་བསྔལ་མི་བཟད་པས་འཆིང་བའི་༌ངན་སོང་གི་བཙོན་རར་འཇུག་པར་འདོད་པ་ལ་རྫོགས་པའི་སངས་རྒྱས་རྣམས་ཀྱིས་ནི་ནུས་མཐུ་ཆེན་པོས་བྱིན་གྱིས་བརླབས་པ་བཞིན་དུ་རྙེད་བཀུར་བསྟོད་གྲགས་སོགས་ཀྱི་གེགས་བྱས་ནས་སྡུག་བསྔལ་ཅན་གྱི་བཙོན་ཁང་དུ་མི་གཏོང་བའི་སྒོ་འཕར་རམ་སྒོ་གླེགས་ཉིད་དུ་གྱུར་པའི་དགྲ་བོ་བཀའ་དྲིན་ཅན་དགེ་བའི་བཤེས་གཉེན་ལྟ་བུ་དེ་དག་ལ་བདག་ནི་ཇི་ལྟར་ཁྲོ་རྣམ་པ་ཀུན་ཏུ་ཁྲོ་མི་རིགས་ཀྱི་ངན་སོང་གི་འཆིང་བ་ལས་དགྲོལ་བར་བྱེད་པ་ལ་བྱས་པ་ཤེས་ཤིང་དྲིན་དུ་གཟོ་རིགས་སོ།།
 
 དེ་ལྟར་རྙེད་བཀུར་སོགས་རང་རྒྱུད་འཆིང་བྱེད་ཀྱི་མཆོག་ཡིན་པར་ནི། འོད་སྲུང་གིས་ཞུས་པ་ལས། ལྟ་གྱུར་འཆིང་དང་རྙེད་དང་བཀུར་སྟི་དང༌། །གྲགས་པའི་འཆིང་བ་རབ་ཏུ་བྱུང་བ་ཡི། །འཆིང་བ་དམ་ཞེས་འཕགས་པ་རྣམས་ཀྱི་གསུངས། །དེ་དག་རྟག་ཏུ་རབ་ཏུ་བྱུང་བས་སྤང༌། །ཞེས་དང༌། ལྟ་བའི་འཆིང་བ་དང་རྙེད་བཀུར་སོགས་ཀྱི་འཆིང་བ་རབ་ཏུ་བྱུང་བས་སྤང་དགོས་པར་གསུངས་ལ། ཇོ་བོས་ཀྱང་། རབ་བྱུང་འཆིང་བ་དམ་པོ་གང༌། །རྙེད་པ་དང་ནི་བཀུར་སྟི་སྟེ། །འཆིང་བ་དེ་ལས་གྲོལ་བ་གང་། །མེ་ཡི་ནང་གི་པད་མ་བཞིན། །ཞེས་སོགས་གསུངས་པས་དེ་དག་ལ་ཆགས་ཞེན་སྤང་བར་བྱའོ། །དེ་དག་ནི་འཇིག་རྟེན་པའི་ཆོས་རྙེད་བཀུར་བཞི་ནི་ཉེས་པའི་འབྱུང་གནས་འཁོར་བ་དང་ངན་སོང་དུ་འཆིང་བྱེད་ཡིན་པས་ན་དེ་དག་འགོག་པ་ཕན་འདོགས་བྱེད་ཡིན་པར་བསྟན་པའོ།། །
 
 དེ་ལྟར་འཇིག་རྟེན་པའི་ཆོས་ཀྱི་གེགས་བྱེད་ལ་ཁྲོ་མི་རིགས་པར་མ་ཟད་བསོད་ནམས་ཀྱི་གེགས་བྱེད་པ་ལ་ཡང་ཁྲོ་མི་རིགས་པ་ལ་ཁྲོ་བ་ཉིད་བསོད་ནམས་ཀྱི་གེགས་བྱེད་ཡིན་པ་ནི། འཇིག་རྟེན་པའི་ཆོས་བསྟོད་གྲགས་སོགས་ཀྱི་གེགས་བྱེད་པ་ལ་ཁྲོ་མི་རིགས་ཀྱང་དགྲ་བོ་འདི་ཉིད་ཀྱིས་ནི་སྦྱིན་པ་དང་ཚུལ་ཁྲིམས་ལ་སོགས་པའི་བསོད་ནམས་དགེ་བའི་ཆོས་ཀྱི་གེགས་བྱེད་པའི་ཕྱིར་ཅེས་བསམ་ནས་ཁྲོའོ་ཞེ་ན། དེ་ལྟར་བསོད་ནམས་ཀྱི་གེགས་བྱེད་པའི་དགྲ་བོ་དེ་ལའང་ཁྲོ་བར་བྱ་བ་ནི་རིགས་པ་མིན་ཏེ་བསོད་ནམས་འདོད་པའི་གང་ཟག་ཡིན་ན་བཟོད་པ་སྒོམ་པ་དང་མཚུངས་ཤིང་མཉམ་པའི་དཀའ་ཐུབ་བམ་ལེགས་པར་སྤྱད་པའི་དགེ་བ་ཡོད་པ་མིན་ཞིང་དེ་ཉིད་བསོད་ནམས་དགེ་བའི་ལས་ཐམས་ཅད་ཀྱི་མཆོག་དང་གཞི་ཡིན་པས་ན་དཀའ་ཐུབ་བམ་བསོད་ནམས་ཀྱི་དམ་པ་བཟོད་པ་དེ་ལ་བདག་ནི་མི་གནས་སམ་ཞེས་པའམ་བདག་ནི་དཀའ་ཐུབ་ཀྱི་མཆོག་བཟོད་པ་དེ་ལ་མི་གནས་སམ་སྟེ་བསོད་ནམས་དོན་དུ་གཉེར་བས་དེ་ལ་ཅི་ནས་ཀྱང་གནས་པར་བྱ་རིགས་པས་སོ། །
 
 གལ་ཏེ་བདག་ནི་ཁོང་ཁྲོ་ཤས་ཆེ་བ་ལ་སོགས་པའི་རང་གི་སྐྱོན་གྱིས་གནོད་བྱེད་ཀྱི་དགྲས་རྙེད་བཀུར་སོགས་ཀྱི་གེགས་བྱེད་པ་འདི་ལ་བཟོད་ཅིང་བསྲན་པར་མི་བྱེད་ན་བཟོད་པ་སྒོམ་པའི་བསོད་ནམས་དཔག་མེད་ཀྱི་རྒྱུར་ནི་དགྲ་བོ་ཉེ་བར་གནས་པ་ཞེས་སམ། ཡང་ན་བསོད་ནམས་དཔག་མེད་འབྱུང་བའི་རྒྱུ་མཚུངས་པ་མེད་པ་བཟོད་པའི་དཀའ་ཐུབ་མཆོག་ནི་ཉེ་བར་གནས་པ་འདི་ཉིད་ལ་གེགས་སུ་བཟུང་ནས་བདག་རང་ཉིད་བསོད་ནམས་ཀྱི་གེགས་བྱེད་དུ་གྱུར་པར་ཟད་ཀྱི་དགྲ་ཕ་རོལ་པོ་ནི་བསོད་ནམས་ཀྱི་གེགས་བྱེད་མིན་ནོ།། རང་ཉིད་བསོད་ནམས་ཀྱི་གེགས་བྱེད་ཡིན་པའི་རྒྱུ་མཚན་ནི། བཟོད་པ་སྒོམ་པའི་ཡུལ་གནོད་བྱེད་ཉེ་བར་གནས་བཞིན་དུ་བཟོད་པ་མི་སྒོམ་པར་མཐུན་རྐྱེན་ལ་གེགས་སུ་བཟུང་ནས་རང་ཉིད་ཀྱིས་བཟོད་པ་བསྒོམས་པའི་བསོད་ནམས་དེ་འཐོབ་པའི་གེགས་བྱས་པས་སོ། །ཇོ་བོ་རྗེས། །གནོད་པ་བྱེད་པ་ལ་ཁོང་མ་ཁྲོ། གནོད་པ་བྱེད་པ་ལ་ཁོང་ཁྲོ་ན་བཟོད་པ་ཇི་ཙམ་ན་སྒོམ་ཞེས་གསུངས་པ་ལྟར་རོ།།
 
 གནོད་བྱེད་བསོད་ནམས་ཀྱི་གེགས་མིན་ལ་རྒྱུ་ཡིན་པ་ནི། སྤྱིར་འབྲས་བུའི་ཆོས་གང་ཞིག་རྒྱུའི་ཆོས་གང་མེད་ན་མི་འབྱུང་ལ་རྒྱུའི་ཆོས་གང་ཞིག་ཡོད་ན་འབྲས་བུའི་ཆོས་དེ་ཡོད་པར་འགྱུར་བའི་རྒྱུའི་ཆོས་དེ་ཉིད་འབྲས་བུའི་ཆོས་དེ་འབྱུང་བ་ཡི་རྒྱུ་ཉིད་དུ་ངེས་པ་ཡིན་ན་ཇི་ལྟར་རྒྱུ་དེ་ལ་འབྲས་བུ་དེའི་གེགས་ཞེས་བྱ་མི་རིགས་ཏེ་དེ་དེའི་མཐུན་རྐྱེན་དུ་གྱུར་པའི་མེད་ན་མི་འབྱུང་བའི་རྒྱུ་ཡིན་པས་སོ། །དེ་ནི་ས་སྨྱུག་དང་མེ་དུ་སོགས་རྗེས་སུ་འགྲོ་ལྡོག་ངེས་པའི་རྒྱུ་འབྲས་ཀྱི་ཆོས་ཐམས་ཅད་ལ་སྦྱར་ནས་ཤེས་པར་བྱ་བ་སྟེ།འབྲས་བུ་མྱུ་གུ་ལྟ་བུའི་ཆོས་གང་ཞིག་རྒྱུ་ས་བོན་ལྟ་བུའི་ཆོས་གང་མེད་ན་མི་འབྱུང་ལ་ཞེས་པ་སོགས་སོ། །སྐབས་དོན་ཁྱད་པར་བ་དང་སྦྱར་ན། བཟོད་པའི་བསོད་ནམས་གང་ཞིག་གནོད་བྱེད་ཀྱི་རྐྱེན་དགྲ་ལྟ་བུ་གང་ཡང་མེད་ན་མི་འབྱུང་ལ་གནོད་བྱེད་ཀྱི་དགྲ་ལྟ་བུ་གང་ཞིག་ཡོད་ན་བཟོད་པའི་བསོད་ནམས་གང་ཡོད་པར་འགྱུར་བ་ཉིད་ཡིན་པས་གནོད་བྱེད་ཀྱི་དགྲ་དེ་ཉིད་བཟོད་པའི་བསོད་ནམས་དེ་འགྲུབ་པ་ཡིན་རྒྱུའམ་རྐྱེན་ཉིད་དུ་ངེས་པ་ཡིན་ན་ཇི་ལྟར་གནོད་བྱེད་དེ་ལ་འབྲས་བུ་བཟོད་པའི་བསོད་ནམས་དེའི་གེགས་ཞེས་བྱ་སྟེ་གནོད་བྱེད་དེ་བཟོད་པ་དེ་འགྲུབ་པའི་མཐུན་རྐྱེན་དུ་ངེས་པས་དེ་དེའི་གེགས་སུ་མི་༌་རིགས་ཤིང་འགལ་བས་སོ།།དེས་ན་གནོད་བྱེད་ཀྱི་རྐྱེན་དེ་ཉིད་གནོད་བྱེད་ལ་ཇི་མི་སྙམ་པའི་བཟོད་པའི་བསོད་ནམས་དེའི་རྗེས་སུ་འགྲོ་ལྡོག་བྱེད་ངེས་པའི་རྒྱུའམ་མེད་ན་མི་འབྱུང་བའི་རྒྱུ་ཡིན་པར་རིགས་པར་བྱའོ།།
 
 དོན་དེ་ཉིད་དཔེས་བསྟན་པ་ནི། དཔེར་ན་སྦྱིན་བདག་འགའ་ཞིག་ལ་སྦྱིན་རྒྱུའི་ནོར་ཡོད་ཅིང་དེ་ཉིད་སྦྱིན་པར་སྤྲོ་བའི་དུས་སུ་སྒོ་དྲུང་དུ་ཉེ་བར་ཕྱིན་པའི་སློང་མོ་བ་དེ་སྦྱིན་པའི་མཐུན་རྐྱེན་ཁྱད་པར་ཅན་ཡིན་པས་དེས་སྦྱིན་པའི་གེགས་བྱས་པ་ཡོད་པ་མ་ཡིན་ལ། དེ་བཞིན་དུ་རབ་ཏུ་བྱུང་བར་བྱེད་པར་འདོད་ནས་དེ་དོན་དུ་གཉེར་བ་ན་རབ་ཏུ་འབྱིན་པར་བྱེད་པ་པོར་གྱུར་པའི་མཁན་པོ་དང་སློབ་དཔོན་སོགས་དེར་ཉེ་བར་སླེབས་པའམ་དེ་དག་དང་ཕྲད་པར་གྱུར་ན་དེ་དག་རབ་ཏུ་བྱུང་བའི་མཐུན་རྐྱེན་མེད་དུ་མི་རུང་བ་ཡིན་པས་མཁན་སློབ་དེ་དག་ལ་རབ་བྱུང་གི་གེགས་ཞེས་བྱར་མི་རུང་བ་བཞིན་ནོ། །
 
 གནོད་བྱེད་བྱང་ཆུབ་སྤྱོད་པའི་གྲོགས་ཡིན་པས་དེ་ལ་ཁྲོ་མི་རིགས་པར་མ་ཟད་དགའ་ཞིང་གུས་པར་བྱ་རིགས་པ་ལ། བཟོད་པའི་ཉེ་རྒྱུ་ཡིན་པས་དགའ་བར་བྱ་རིགས་པ་ནི། སྦྱིན་པ་གཏོང་བའི་ཡུལ་དང་བཟོད་པ་སྒོམ་པའི་ཡུལ་གཉིས་ཀ་བསོད་ནམས་ཀྱི་རྒྱུར་འདྲ་ཡང་འཇིག་རྟེན་འདི་ན་ནི་སྦྱིན་པ་གཏོང་ཡུལ་གྱི་སློང་མོ་བ་ནི་མོད་པ་སྟེ་རྙེད་སླ་བ་ཡིན་ཏེ་བྱིན་པ་ཙམ་ནས་མང་དུ་འདུ་ལ་དེའི་ཕྱིར་སྦྱིན་པ་འགྲུབ་སླ་བ་དང༌། བཟོད་པའི་སྒོམ་པའི་ཡུལ་གནོད་པ་བྱེད་པ་པོའི་དགྲ་ལྟ་བུ་ནི་སྦྱིན་པའི་ཡུལ་ལས་ཀྱང་ཆེས་ཆེར་དཀོན་པས་དེ་དང་ཕྲད་དཀའ་བ་སྟེ། ཅིའི་ཕྱིར་ན། འདི་ལྟར་རང་གིས་གཞན་ལ་ཕར་གནོད་སེམས་འཆང་ནས་རྣམ་པར་འཚེ་བ་མ་བྱས་ན་གཞན་སུ་འགའ་ཡང་རང་ལ་ཚུར་གནོད་པ་མི་བྱེད་པའི་རྒྱུ་མཚན་གྱིས་ཡིན་ལ། བྱང་ཆུབ་སེམས་དཔའ་རྣམས་ནི་སེམས་ཅན་གཞན་ལ་གནོད་པ་གཞི་དང་བཅས་པ་ལས་ལོག་པ་ཡིན་པས་ཕར་གནོད་པ་བྱེད་མི་སྲིད་ལ་དེ་མ་བྱས་པའི་ཕྱིར་གང་ཟག་གཞན་འགའ་ཡང་རྒྱུ་མཚན་མེད་པར་ཚུར་ལ་གནོད་པ་མི་བྱེད་པ་ཉིད་དོ། །དེའི་ཕྱིར་བཟོད་པ་སྒོམ་པའི་ཡུལ་ནི་སྦྱིན་པའི་ཡུལ་ལས་ཀྱང་དཀོན་ལ། སྦྱིན་པ་ལ་ལྟོས་ན་བཟོད་པ་སྒྲུབ་དཀའ་ཞིང་བསོད་ནམས་ཀྱང་བཟོད་པ་ཆེ་བས་ན་བཟོད་པ་སྒོམ་པའི་ཡུལ་དགུ་ནི་ཤིན་ཏུ་དྲིན་ཆེའོ། །
 
 དེ་ལྟར་བཟོད་པའི་ཞིང་དཀོན་ལ་ཕན་འདོགས་ཆེ་བ་དེ་བས་ན་ངལ་བས་ཏེ་འབད་རྩོལ་ཆེན་པོའི་དཀའ་ཚེགས་ཀྱིས་མ་བསྒྲུབས་པར་ནོར་གྱིས་ཕོངས་པའི་དབུལ་པོའི་ཁྱིམ་དུ་རིན་པོ་ཆེ་ཟད་མི་ཤེས་པའི་གཏེར་ནི་བྱུང་བ་ལ་རྙེད་པ་ལེགས་པར་རྙེད་དོ་སྙམ་ནས་ཤིན་ཏུ་དགའ་བ་སྐྱེ་བ་ལྟར་སངས་རྒྱས་ཐོབ་བྱེད་ཀྱི་ཐབས་མེད་དུ་མི་རུང་བའི་བྱང་ཆུབ་སེམས་དཔའི་སྤྱོད་པ་ཁྱད་པར་ཅན་བཟོད་པ་སྒྲུབ་པའི་གྲོགས་སུ་གྱུར་པས་ན་བདག་གིས་ཀྱང་དེ་ལྟའི་གནོད་བྱེད་ཀྱི་དགྲ་བརྒྱ་ལ་རེས་འགའ་བྱུང་བ་ལའང་ཕན་འདོགས་བྱེད་པ་པོ་ཤིན་ཏུ་རྙེད་པར་དཀའ་བའི་མཆོག་ཏུ་གྱུར་པ་འདི་འདྲ་བ་ལེགས་པར་རྙེད་དོ་སྙམ་ནས་དྲིན་གཟོའི་བསམ་པས་དགའ་བ་དང་གུས་པ་བསྐྱེད་པར་བྱ་རིགས་ཀྱི་བསོད་ནམས་ཀྱི་གེགས་སུ་གཟུང་མི་རིགས་སོ།།སྡུད་པ་ལས། གལ་ཏེ་གཞན་ལས་ངན་བརྗོད་ཚིག་རྩུབ་ཐོས་གྱུར་ན། །བདག་བདེ་ཡིན་ཞེས་བྱང་ཆུབ་སེམས་དཔའ་མཁས་པ་དགའ། །ཞེས་དང༌། མདོ་རྒྱན་ལས་ཀྱང་། གཞན་གནོད་བྱེད་ལ་ཕན་བྱེད་བློ་ལྡན་པ། །གནོད་བྱེད་དྲག་པོ་དག་ཀྱང་རབ་ཏུ་བཟོད། །ཐབས་རིག་གནོད་བྱེད་བཟོད་པ་དེ་དག་གིས། །གནོད་བྱེད་དགེ་བ་ཡང་དག་ལེན་དུ་འཇུག །ཅེས་གསུངས་པ་ལྟར་རོ། །བཟོད་པ་སྒོམ་པའི་ཡུལ་ནི་བྱང་ཆུབ་ཀྱི་སྤྱོད་པའི་གྲོགས་ཡིན་པའི་ཕྱིར་ཇོ་བོ་ཨ་ཏི་ཤས་ཀྱང་བཟོད་པ་སྒོམ་པའི་རྟེན་དུ་རྒྱལ་པོ་ས་ཧི་སིརྒྱུ་ཞེས་པ་གཤིས་ངན་ཞིག་གལ་གྱིས་ཁྲིད་ནས་ཡོང་བ་ཡིན་སྐད་དོ། །
 
 དེ་ལྟར་གནོད་བྱེད་ཀྱི་དགྲའི་རྣམ་པར་སྣང་ཞིང་བཟོད་པ་སྒོམ་པའི་དམིགས་རྐྱེན་དུ་གྱུར་པའི་གྲོགས་ཁྱད་པར་ཅན་འདི་དང་བཟོད་པ་སྒོམ་པ་པོ་བདག་གིས་གཉེན་པོའི་སྟོབས་བསྐྱེད་ནས་དཀའ་ཐུབ་ཐམས་ཅད་ཀྱི་མཆོག་བཟོད་པའི་ཕར་ཕྱིན་གྱི་ཉམས་ལེན་འདི་བསྒྲུབས་པར་བྱས་པས་ན་བཟོད་པ་སྒོམ་ཡུལ་གྱི་དགྲ་དེ་༌དང་བཟོད་པ་སྒོམ་པ་པོ་བདག་གཉིས་ཀ་བཟོད་པའི་བསོད་ནམས་སྒྲུབ་པ་པོ་ཡིན་པ་ལ་ཁྱད་པར་མེད་པ་དེ་ཡི་ཕྱིར་བཟོད་པ་བསྒོམས་པའི་འབྲས་བུ་བསོད་ནམས་ཀྱི་གཏེར་ཆེན་པོར་གྱུར་པའི་བྱང་ཆུབ་ཆེན་པོའམ་དམ་པའི་ཆོས་ཀྱི་བདུད་རྩི་གྱ་ནོམ་པའི་ཕུད་ཀྱི་མཆོད་པ་ནི་གནོད་བྱེད་ཀྱི་དགྲ་བོ་འདི་ལ་བྱས་ཤེས་དྲིན་གཟོའི་བསམ་པས་གུས་པ་དང་བཅས་ཏེ་ཐོག་མར་བརྡར་བ་སྟེ་བ་སོ་ཞིང་སྦྱིན་པའམ་མཆོད་པར་འོས་ཏེ།ཅིའི་ཕྱིར་ན། འདི་ལྟར་གནོད་བྱེད་ཀྱི་དགྲ་དེ་ནི་བདག་གིས་བྱང་ཆུབ་སྒྲུབ་པའི་ཐབས་མཆོག་ཏུ་གྱུར་པ་བཟོད་པའི་དཀའ་ཐུབ་དམ་པ་དེ་ཉིད་སྒྲུབ་བྱེད་ཀྱི་རྒྱུ་ཁྱད་པར་ཅན་ནུས་མཐུ་དང་ལྡན་པ་ཡིན་པའི་༌་ཕྱིར་ཞེས་དེའི་རྒྱུ་མཚན་བརྣན་ཏེ་སྨོས་པའོ། །དེ་ནི་དཔེར་ན་ཞིང་པ་དག་གིས་སྟོན་ཀའི་དུས་ཀྱི་ལོ་ཏོག་གི་ཕུད་ནི་ཞིང་བདག་གང་ཡིན་པ་དེ་ལ་དབུལ་བ་བཞིན་ནོ། །གཞན་ཡང་རྒྱལ་པོ་བྱམས་པའི་སྟོབས་དང་དྲང་སྲོང་བཟོད་པ་སྨྲ་བས་སྙིང་རྗེ་ཆེན་པོའི་སྒོ་ནས་གནོད་བྱེད་དག་རྗེས་སུ་བཟུང་ནས་སྨོན་ལམ་ཁྱད་པར་ཅན་བཏབ་པས། མཐར་དེ་དག་འཁོར་གྱི་དང་པོར་གྱུར་པ་ལ་ཆོས་ཀྱི་བདུད་རྩི་ཐོག་མར་བྱིན་པ་ལྟ་བུའང་ཡིན་ལ། བདག་ཅག་གིས་ཀྱང་དེ་བཞིན་དུ། གནོད་བྱེད་ལ་ཁོང་ཁྲོ་མི་བྱ་བར་ཅི་ནུས་སུ་སྙིང་རྗེ་བསྐྱེད་ནས་གནོད་ལན་དུ་ཕན་འདོགས་བྱེད་པའི་སྨོན་ལམ་གདབ་པར་བྱའོ།།
 
 དེ་མཆོད་འོས་སུ་མི་རིགས་སྙམ་པའི་དོགས་པ་སྤོང་བ་ནི། གལ་ཏེ་གནོད་བྱེད་ཀྱི་དགྲ་འདི་བཟོད་པའི་རྒྱུར་གྱུར་ཀྱང་བདག་གིས་བྱང་སེམས་འདི་ལ་བཟོད་པ་བསྒྲུབ་པའི་གྲོགས་བྱའོ་སྙམ་པའི་ཕན་གདགས་པར་འདོད་པའི་ཀུན་སློང་གི་བསམ་པ་བཟང་པོ་མེད་པས་དགྲ་འདི་མཆོད་པར་བྱ་བའི་འོས་མིན་ནོ་ཞེ་ན། འོ་ན་སངས་རྒྱས་འགྲུབ་པ་ཡི་ནི་རྒྱུར་རུང་བ་ཞེས་སམ་ཚོགས་གཉིས་ཀྱི་དགེ་ཚོགས་རླབས་པོ་ཆེ་འགྲུབ་པ་ཡི་ནི་རྒྱུར་རུང་བའི་དམ་པའི་ཆོས་ཏེ་ཆོས་དཀོན་མཆོག་གམ་གསུང་རབ་ལྟ་བུ་དག་ཀྱང་ཅི་སྟེ་མཆོད་དེ་མཆོད་འོས་སུ་མི་འཐད་པར་ཐལ་བར་འགྱུར་ཏེ་སངས་རྒྱས་བསྒྲུབ་པར་བྱའོ་སྙམ་པའམ་འདིའི་རྒྱུད་ལ་དགེ་བའིཆོས་བསྐྱེད་པར་བྱའོ་སྙམ་པའི་ཀུན་སློང་གི་བསམ་པ་མི་མངའ་བའི་ཕྱིར་རོ། །རྒྱུ་དཔེར། འགྲུབ་པའི་རྒྱུ་ནི་བསམ་མེད་པ། །ཞེས་ཡོད་པར་གསུངས་ལ་དོན་ཡང་དེ་ལྟར་རོ། 
 
 གལ་ཏེ་དེ་གཉིས་མི་མཚུངས་ཏེ། དམ་པའི་ཆོས་ལ་གནོད་སེམས་ཀྱང་མེད་ལ་གནོད་བྱེད་ཀྱི་དགྲ་འདི་ལ་ནི་བདག་ལ་གནོད་པ་བྱ་བར་འདོད་པའི་བསམ་པ་ངན་པ་ཡོད་པའི་ཕྱིར་མཆོད་པར་བྱ་བའི་འོས་མིན་ནོ་ཞེ་ན། དགྲ་དེ་དག་ལ་གནོད་པའི་བསམ་སྦྱོར་ཡོད་པའི་རྒྱུ་མཚན་གྱིས་བཟོད་པའི་རྒྱུར་གྱུར་པ་ཡིན་གྱི་གནོད་སེམས་མེད་པར་སྨན་པ་བཟང་པོ་བཞིན་དུ་བདག་ལ་ཕན་བདེ་འབའ་ཞིག་སྒྲུབ་པ་ལ་བརྩོན་པ་ཡིན་ན་དེ་ནི་དགའ་བ་སྐྱེ་བའི་ཡུལ་ཡིན་གྱི་ཁོང་ཁྲོ་སྐྱེ་ཡུལ་མ་ཡིན་པས་དེ་ལ་བརྟེན་ནས་བདག་གིས་གནོད་བྱེད་ལ་ཇི་མི་སྙམ་པའི་བཟོད་པ་ཇི་ལྟར་འགྲུབ་སྟེ་དེ་ལྟ་བུའི་བཟོད་པ་དེ་ནི་གནོད་པ་བྱེད་པ་ལ་ཁོང་ཁྲོའི་བསམ་པ་བཟློག་ནས་སྲོན་ནུས་པ་ཡིན་པའི་ཕྱིར་རོ། །
 
 ཕན་པར་བརྩོན་པའི་གང་ཟག་ལ་བརྟེན་ནས་བཟོད་པའི་ཉམས་ལེན་མི་རྫོགས་པ་དེ་བས་ན་བསམ་པའི་ཁྱད་པར་རབ་ཏུ་སྣང་བའི་སེམས་མ་རུངས་པ་དང་ལྡན་ཞིང་སྦྱོར་བའི་ཁྱད་པར་དྲག་ཅིང་རྩུབ་མོས་གནོད་པ་མི་བཟད་པ་བྱེད་པ་ལ་ཞུགས་པ་དེ་འདྲ་བ་ལ་བརྟེན་ནས་གནོད་བྱེད་ལ་མི་མཇེད་པའི་བཟོད་པ་སྐྱེ་ཞིང་རྫོགས་པར་འགྱུར་བས་ན་དེ་ལྟའི་གནོད་བྱེད་དེ་ཉིད་བཟོད་པའི་དཀའ་ཐུབ་དམ་པ་དེ་འགྲུབ་བྱེད་ཀྱི་རྒྱུ་མེད་དུ་མི་རུང་བ་ཡིན་པས་བྱང་སེམས་བདག་ལ་བཟོད་པ་བསྒྲུབ་པར་བྱའོ་སྙམ་དུ་ཕན་པའི་བསམ་པ་མེད་ཀྱང་དམ་པའི་ཆོས་བཞིན་དུ་མཆོད་པར་འོས་སོ། །དེ་རྣམས་ཀྱིས་ནི་བདག་དང་བདག་གི་བཤེས་པ་འདོད་པའི་ལེགས་བྱེད་པ་ལ་ཡིད་མི་བདེ་བ་དང་ཁོང་ཁྲོ་སྤངས་ནས་ཡིད་བདེ་དང་བཟོད་པ་སྒོམ་དགོས་པར་བསྟན་ཏོ། །དེ་ལྟར་བཟོད་པ་སྒོམ་ཚུལ་སྟོན་པའི་སྐབས་འདི་དག་སོགས་སུ་འཇིག་རྟེན་ཆོས་བརྒྱད་མགོ་སྙོམ་ཚུལ་ཡང་གཙོ་བོར་བྱས་ནས་བསྟན་ལ། དེ་བཞིན་དུ་བཤེས་སྤྲིང་ལས་ཀྱང༌། འཇིག་རྟེན་མཁྱེན་པ་རྙེད་དང་མ་རྙེད་དང༌།། བདེ་དང་མི་བདེ་སྙན་དང་མི་སྙན་དང་། །བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ། །བདག་གི་ཡིད་ཡུལ་མིན་པར་མགོ་སྙོམས་མཛོད། །ཅེས་གདམས་ཏེ། བདེ་སོགས་བཞི་བྱུང་ཚེ་དགའ་བ་དང་མ་རྙེད་པ་སོགས་བཞི་བྱུང་ཚེ་མི་དགའ་བ་སྐྱེས་ཏེ་དེས་ཡིད་ཕྲོགས་ནས་གཡེང་བར་གྱུར་ན་ནམ་ཡང་འཇིག་རྟེན་ལས་འདའ་མི་ནུས་པས་ན། དེ་ལས་འདའ་བའི་སླད་དུ་བྱིས་པ་སླུ་བྱེད་ཀྱི་ཆོས་བརྒྱད་པོ་འདི་བདག་རང་གི་ཡིད་གཡེང་བར་བྱེད་པའི་ཡུལ་མིན་པར་མགོ་སྙོམས་པར་མཛོད་ཅེས་པ་སྟེ། མ་སྐྱེས་དགྲའི་འགྱོད་པ་བསལ་བའི་མདོར། འཇིག་རྟེན་གྱི་ཆོས་དང་འབྲེལ་བས་འཇིག་རྟེན་ལས་འདའ་བར་མི་ནུས་སོ།།དེ་བས་ན་ཐོབ་པ་དང་མ་ཐོབ་པ་དང་གྲགས་པ་དང་མ་གྲགས་པ་དང་བསྟོད་པ་དང་སྨད་པ་དང་བདེ་བ་དང་སྡུག་བསྔལ་གྱིས་མི་འཕྲོགས་པ་དེས་ནི་ཡེ་ཤེས་ཆེན་པོ་རྙེད་པར་སླའོ་ཞེས་གསུངས། དེ་བརྒྱད་མགོ་སྙོམས་པའི་ཐབས་ལ། ཀུན་རྫོབ་ཀྱི་སྒོ་ནས་སྙོམས་ཚུལ་ནི། །འདིར། རྙེད་པའི་བར་ཆད་བྱེད་པའི་ཕྱིར། །ཞེས་སོགས་དང༌། འོག་ཏུའང་། བདག་ནི་རྙེད་མང་བཀུར་སྟི་བཅས། །ཞེས་སོགས་ཚིགས་བཅད་གསུམ་གྱིས་རྙེད་བཀུར་ནི་ཉེས་པ་དུ་མའི་འབྱུང་གནས་ཡིན་ཕྱིར་དེ་ཐོབ་པ་ལ་དགའ་བ་སྐྱེ་མི་རིགས་པ་དང་། འདིར། བདག་ནི་གྲོལ་བ་དོན་གཉེར་ལ། ཞེས་སོགས་ཀྱིས་མ་རྙེད་པ་ནི་སེམས་ཀྱི་འཆིང་བ་རང་བཞིན་གྱིས་གྲོལ་བྱེད་ཡིན་པས་དེས་མི་དགའ་བར་མི་བྱ་ཞེས་བསྟན་ཞིང༌།བཞི་བརྒྱ་པར། འདས་པ་བདེ་བ་ཡོད་མིན་ཞིང༌། །མ་འོངས་པ་ལ་ཡོད་མིན་ལ། །ད་ལྟ་བྱུང་བའང་འགྲོ་ཉིད་དེ། །ཁྱོད་ཀྱིས་ངལ་འདི་གང་ཕྱིར་ཡིན། །ཞེས་བདེ་བ་འདས་མ་འོངས་ད་ལྟ་མྱོང་བྱར་མེད་ལ་བདེ་བ་ད་ལྟ་བའང་སྐད་ཅིག་གིས་འཇིག་པས་ཆགས་རིན་མེད་ཕྱིར་བདེ་བ་ལ་ཧ་ཅང་སྲེད་པར་བྱ་མི་རིགས་པ་དང༌། གཞན་ཡང་སྡུག་བསྔལ་ཡོན་ཏན་ནི། །ཞེས་སོགས་ཀྱིས་བློ་སྦྱོང་ཤེས་ན་སྡུག་བསྔལ་ཉིད་ཀྱང་དགེ་བའི་གྲོགས་སུ་འགྱུར་ཕྱིར་སྡུག་བསྔལ་གྱིས་ཀྱང་ཧ་ཅང་ཞུམ་པར་མི་བྱ་ཞེས་བསྟན་ལ། བསྟོད་དང་གྲགས་པའི་རིམ་གྲོས་ནི། །ཞེས་སོགས་ཚིགས་བཅད་བཅུ་ཙམ་གྱིས་བསྟོད་གྲགས་ལ་ཆགས་བྱའི་སྙིང་པོ་མེད་ཅིང་ཆགས་ན་ཉེས་པ་སྐྱེད་ཕྱིར་དེ་ལ་ཆགས་མི་རིགས་པ་དང་། གལ་ཏེ་སེམས་ཅན་ཉམས་བྱེད་པས། །སོགས་ཀྱིས་བརྟགས་ན་ཁྲོ་བའི་རྒྱུ་མཚན་མེད་ཕྱིར་སྨད་ཅིང་མི་སྙན་བ་བརྗོད་པ་ལའང་ཁྲོ་མི་རིགས་པ་དང༌། དེར་མ་ཟད་འོག་ཏུ། བདག་ལ་སྨོད་པ་གཞན་ཡོད་ན། །སོགས་ཀྱིས་བསྟོད་སྨད་ལ་ཆགས་སྡང་མི་རིགས་པར་བསྟན་པ་ལྟར་ཤེས་པར་བྱ་ཞིང་། ཏིང་རྒྱལ་ལས།དེ་ལ་རྙེད་པ་མི་འདོད་པ་གང་ཞེ་ན་ཡང་དག་པར་འདོད་པར་ཉུང་བའོ། །དེ་ལ་རྙེད་པ་དང་བཀུར་སྟི་མི་ལེན་པ་གང་ཞེ་ན་འདི་ལྟ་སྟེ་གདུང་བ་མེད་པ་དང་སྡིག་པ་འདོད་པ་དང་བྲལ་བའོ། །དེ་ལ་བསྡགས་པ་མ་ཡིན་པས་ཞུམ་པར་མི་འགྱུར་བ་གང་ཞེ་ན་འདི་ལྟ་སྟེ་ཕུང་པོ་དང་ཁམས་ལ་ཡོངས་སུ་རྟོག་པར་ཤེས་པའོ། །ཞེས་སོགས་རྒྱས་པར་གསུངས་ལ་དེ་བཞིན་དུ་མདོ་སྡེ་རྣམས་ལས་མང་དུ་འབྱུང་བལྟར་ཤེས་དགོས་པར་གསུངས་སོ།།དོན་དམ་པའི་སྒོ་ནས་སྙོམས་ཚུལ་ནི། འདི་འོག་ཏུ། དེ་ལྟར་འགགས་བ་ཡོད་མིན་ཞིང༌། །སོགས་དང༌། དེ་ལྟར་སྟོང་བའི་དངོས་རྣམས་ལ། །ཐོབ་པ་ཅི་ཡོད་ཤོར་ཅི་ཡོད། །ཅེས་སོགས་ཀྱིས་ཆོས་ཐམས་ཅད་མ་སྐྱེས་པ་མ་འག གས་པ་ཉིད་སོགས་ཡིན་པས་སྐྱེ་སོགས་མཐའ་བརྒྱད་དང་བྲལ་བ་རྨི་ལམ་དང་སྒྱུ་མ་ལྟར་ཤེས་པས་ཆོས་བརྒྱད་ཀྱི་རྟོག་པའི་སྤྲོས་པ་ཐམས་ཅད་དྲུངས་ནས་འབྱིན་པར་བསྟན་ལ། དེ་ནི་ཆོས་ཡང་དག་པར་སྡུད་པའི་མདོ་ལས། དེ་ལ་ཇི་ལྟར་ན་མི་འཕྲོགས་པས་སྟོང་པ་ཉིད་སྨྲ་བར་ཁོང་དུ་ཆུད་པར་བྱ་ཞེ་ན། སྟོང་པ་ཉིད་སྨྲ་བ་ནི་མི་གནས་པའི་ཕྱིར་འཇིག་རྟེན་གྱི་ཆོས་རྣམས་ཀྱིས་མི་འཕྲོགས་པ་སྟེ་རྙེད་པས་དགའ་བ་ཡང་མེད་མ་རྙེད་པས་མི་དགའ་བ་ཡང་མེད་གྲགས་པས་ཡི་སོས་པ་ཡང་མེད་མ་གྲགས་པས་སྲོ་ཤི་བ་ཡང་མེད་སྨད་པས་ཞུམ་པའང་མེད་བསྟོད་པས་དགའ་བར་སེམས་པ་༌ཡང་མེད་བདེ་བས་ཆགས་པར་འགྱུར་བ་ཡང་མེད་སྡུག་བསྔལ་བས་ཡིད་འབྱུང་བར་འགྱུར་བ་ཡང་མེད་༌་དོ༑༑ཞེས་སོགས་དང༌། སྟོང་བ་ཉིད་སྨྲ་བ་ནི་གང་དུ་ཡང་ཆགས་པའམ་མི་ཆགས་པ་མེད་དོ་ཞེས་སོགས་གསུངས་པ་ལྟར་རོ། །དེའང་རྩ་ཤེས་ལས། ལས་དང་ཉོན་མོངས་ཟད་པས་ཐར། །ལས་དང་ཉོན་མོངས་རྣམ་རྟོག་ལས། །དེ་དག་སྤྲོས་ལས་སྤྲོས་པ་ནི། །སྟོང་པ་ཉིད་ཀྱིས་འགག་པར་འགྱུར། །ཞེས་ལས་ཉོན་གཉིས་ཚུལ་མིན་ཡིད་བྱེད་ཀྱི་རྣམ་རྟོག་ལས་སྐྱེ་ཞིང་དེ་སྤྲོས་པ་ལས་སྐྱེ་བར་གསུངས་པའི་སྤྲོས་པ་ནི་འཇིག་རྟེན་ཆོས་བརྒྱད་སོགས་ཀྱི་སྤྲོས་པ་ལ་བྱེད་པར་འགྲེལ་པ་དག་ལས་བཤད་ལ་དེ་ལྟའི་སྤྲོས་པའི་རྩ་བ་གཅོད་བྱེད་ནི་སྟོང་ཉིད་རྟོགས་པའི་ཤེས་རབ་ཡིན་ཕྱིར་དོན་དམ་གྱི་སྒོ་ནས་མགོ་སྙོམས་པ་འདི་གཙོ་ཆེའོ། །དེ་ལྟ་བུའི་སྒོ་ཆོས་བརྒྱད་ཀྱི་སྤྲོས་པ་གཅོད་ཚུལ་ལ་གོམས་པར་བྱས་ནས་མཉམ་པ་ཉིད་དུ་རྟོགས་ན་སྲིད་རྩ་ལས་ཉོན་གཉིས་དང་དེའི་རྩ་བ་ཚུལ་མིན་ཡིད་བྱེད་ཀྱི་རྟོག་པ་བཅས་འག གས་ནས་མཐར་མཉམ་ཉིད་ཡེ་ཤེས་འཐོབ་པར་གསུངས་ཏེ། ཐུབ་པའི་དགོངས་རྒྱན་ལས། རྙེད་པ་དང་མ་རྙེད་པ་ལ་སོགས་པ་འཇིག་རྟེན་གྱི་ཆོས་བརྒྱད་རྣམས་ཐམས་ཅད་དུ་རོ་གཅིག་པ་ཉིད་ཀྱི་ཕྱིར་རོ་གཅིག་ཏུ་མཉམ་པ་ཉིད་དང་བྱང་ཆུབ་ཀྱི་ཕྱོགས་ལ་སོགས་པ་ཡོན་ཏན་རྣམས་ཀྱང་མཉམ་པ་ཉིད་དུ་ཡོངས་སུ་རྫོགས་པས་ན་མཉམ་པ་ཉིད་ཀྱི་ཡེ་ཤེས་སོ། །ཞེས་གསུངས་པའི་ཕྱིར། གཞན་ཡང་དཔུང་བཟང་གིས་ཞུས་པར། གྲགས་དང་མ་གྲགས་རྙེད་དང་མ་རྙེད་དང་། །བདེ་དང་སྡུག་བསྔལ་དེ་བཞིན་བསྟོད་སྨད་དག །སེམས་ཀྱིས་འཇིག་རྟེན་ཆོས་རྣམས་རབ་བཅོམ་སྟེ། །སྡིག་པའི་གནས་སུ་གྱུར་པ་སྤང་བར་བྱ། །ཞེས་རྒྱུ་ཆོས་བརྒྱུད་ཀྱི་རྟོག་པ་མ་སྦྱངས་ན་འབྲས་བུ་སྡིག་པ་དང་འབྲེལ་བར་འགྱུར་བར་གསུངས་ལ། དེའི་ཕྱིར་བཤེས་སྤྲིང་ལས་ཀྱང་། ཆོས་བརྒྱད་མགོ་སྙོམས་པར་གདམས་པའི་མཇུག་དེ་མ་ཐག་ཏུ་སྡིག་པ་སྤང་བར་གདམས་པར་མཛད་དོ། །བསླབ་བཏུས་ལས་ཆོས་བརྒྱད་ཀྱི་སྤྲོས་པ་བཀག་པའི་མཇུག་ཏུ། འདི་ནི་སེམས་སྦྱངས་པར་མདོར་བསྡུས་པའོ།།གང་ལ་འབད་པ་བྱས་ན་མྱུར་དུ་སེམས་དག་པར་འགྱུར་ཞེ་ན། བདག་བསྟོད་པ་དང་གཞན་ལ་བརྙས་པ་སྤང་བས་སོ། །འདི་ཉིད་ཀྱི་རྩ་བ་ནི་བདག་དང་སེམས་ཅན་དུ་ལྟ་བ་སྟེ། དེ་ཡང་འདི་གོམས་པར་བྱས་ན་ཡང་སླ་བར་འགྱུར་ཏེ། གཞན་ལ་གུས་པར་བྱ་བ་དང་བདག་ཁྱད་དུ་བསད་པ་དེ་ལྟར་བསྒོམ་པར་བྱའོ་ཞེས་སོགས་དང༌། བདག་ལ་གུས་པར་བྱེད་པ་འདི། །བསྟོད་སྨད་ལ་སོགས་ཆུས་བཅུས་པས། །འཕེལ་ཏེ་དམྱལ་བའི་ཚིལ་ཞག་གིས། །བཏབ་པས་དམྱལ་བའི་མེ་བཞིན་ནོ། །རེ་ཞིག་སྒྲ་ལ་སེམས་མེད་ཕྱིར། །བདག་ལ་བསྟོད་དོ་སྙམ་མི་སྲིད། །བདག་ལ་གཞན་དགའ་གྲག་སྙམ་པ། །འདི་ནི་བདག་གི་བློ་གྲོས་འཁྲུལ། །ཞེས་སོགས་དང༌། གཞན་ནམ་ཡང་ན་བདག་ལའང་རུང༌། །གཞན་དགས་བདག་ལ་ཅི་ཞིག་གི། །ཞེས་སོགས་དང༌། ཕྱག་འཚལ་སོགས་པས་ཆོས་མི་འགྱུར། །ཚེ་དང་ནད་མེད་སྟོབས་མི་འགྱུར། །ཅོ་འདྲི་བྱེད་པའི་ཚེ་ན་ནི། །གཞན་གྱིས་ལུས་སྒྱུར་བྱེད་དང་མཚུངས། །དགའ་འམ་འོན་ཏེ་མི་དགའ་ཡང་། །རྙེད་དང་མ་རྙེད་མཚུངས་བར་འགྱུར། །དེ་ལྟར་དོན་མེད་རྣམ་སྤང་སྟེ། །རི་དང་མཚུངས་པའི་ཡིད་དུ་བྱ། །ཞེས་ཆོས་བརྒྱད་སྙོམས་ཚུལ་སོགས་ཕལ་ཆེར་འདི་དང་མཚུངས་པར་གསུངས་པ་རྣམས་ཀྱང་ཞིབ་པར་དེ་ལས་ཤེས་པར་བྱའོ།། གསུམསེམས་ཅན་ལ་གུས་བར་བྱ་བ།གསུམ་པ་སེམས་ཅན་ལ་གུས་པར་བྱ་བ་ལ་གསུམ། བསོད་ནམས་ཀྱི་ཞིང་དུ་བསམ་སྟེ་གུས་པར་བྱ་བ། རྒྱལ་བ་དགྱེས་པ་ལ་བསམ་སྟེ་གུས་པར་བྱ་བ། ཕན་གནོད་ཀྱི་འབྲས་བུ་ལ་བསམ་སྟེ་གུས་བར་བྱ་བའོ། །
 
 དང་པོ་ནི། དེ་ཕྱིར་སེམས་ཅན་སོགས་ཏེ། དེ་ལ། སངས་རྒྱས་དང་སེམས་ཅན་གཉིས་བསོད་ནམས་ཀྱི་ཞིང་དུ་མཚུངས་པ་ནི། གནོད་བྱེད་ཀྱི་དགྲ་སོགས་ལ་བརྟེན་ནས་བཟོད་པ་སོགས་དགེ་བའི་ཚོགས་འབྱུང་ཞིང་འཕེལ་བ་དེའི་ཕྱིར་བསོད་ནམས་ཀྱི་ས་བོན་རྒྱུ་ཆེན་པོ་གདབ་པའི་ཞིང་ལ་བ་སེམས་ཅན་གྱི་ཞིང་དང་ནི་རྒྱལ་བའི་ཞིང་ཞེས་བསོད་ནམས་གསོག་པའི་ཞིང་ཁྱད་པར་ཅན་གཉིས་སུ་ངེས་ལ་དེ་དག་ནི་དཔེར་ན་ཞིང་ས་བཟང་པོ་ལས་ལོ་ཏོག་འབྱུང་བ་ལྟར་བསོད་ནམས་ཀྱི་ཞིང་ས་དེ་གཉིས་ཀ་ལ་བརྟེན་ནས་སངས་རྒྱས་ཀྱི་ཆོས་ཀྱི་ལོ་ཏོག་ཕུན་སུམ་ཚོགས་པ་འགྲུབ་པར་ཐུབ་པས་གསུངས་ཏེ། སྨོན་ལམ་རྣམ་པར་དག་པའི་མདོར། །ངས་སྔོན་སེམས་ཅན་ཞིང་རྣམས་དང༌། །ཐུབ་པའི་ཞིང་ལ་བརྟེན་ནས་ནི། །སངས་རྒྱས་ཆོས་རྣམས་མཐའ་ཡས་པའི། །ལོ་ཏོག་ཕུན་སུམ་ཚོགས་པ་ཐོབ། །ཅེས་སོགས་དང༌། ཡང་སེམས་ཅན་གྱི་ཞིང་ནི་སངས་རྒྱས་སྐྱེ་བའི་ཞིང་ཡིན་ནོ་ཞེས་ཀྱང་གསུངས་ཏེ། ཆོས་ཡང་དག་པར་སྡུད་པའི་མདོ་ལས། སེམས་ཅན་གྱི་ཞིང་ནི་བྱང་ཆུབ་སེམས་དཔའི་སངས་རྒྱས་ཀྱི་ཞིང་སྟེ་སངས་རྒྱས་ཀྱི་ཞིང་དེ་ལས་སངས་རྒྱས་ཀྱི་ཆོས་རྣམས་ཐོབ་པར་འགྱུར་གྱི་དེར་ནི་ལོག་པར་སྒྲུབ་མི་རིགས་སོ་སྙམ་ནས། དེ་ཡང་འདི་སྙམ་དུ་ལེགས་པར་སྤྱད་པ་དང་ཉེས་པར་སྤྱད་པ་ཐམས་ཅད་ནི་སེམས་ཅན་ལ་བརྟེན་ནས་བྱུང་སྟེ་ཉེས་པར་སྤྱད་པ་ལ་བརྟེན་ནས་ནི་ངན་སོང་རྣམས་འབྱུང་ངོ༌། །ལེགས་པར་སྤྱད་པ་ལ་བརྟེན་ནས་ལྷ་དང་མིར་འགྱུར་རོ་སྙམ་མོ་ཞེས་སོ། །དེ་ནི་ལུང་གི་སྒོ་ནས་སངས་རྒྱས་དང་སེམས་ཅན་གཉིས་བསོད་ནམས་ཀྱི་ཞིང་དུ་མཚུངས་པར་བསྟན་པ་ཡིན་ལ། རིགས་པའི་སྒོ་ནས་ཀྱང་འདི་ལྟར། སེམས་ཅན་ཐམས་ཅད་ལ་སངས་རྒྱས་བཞིན་དུ་གུས་པས་བལྟ་བར་བྱ་རིགས་ཏེ།སེམས་ཅན་འདི་དག་གི་སེམས་མགུ་བར་བྱས་ནས་ཞེས་སམ་སངས་རྒྱས་དང་སེམས་ཅན་འདི་དག་གི་སེམས་མགུ་བར་བྱས་ནས་ཚོགས་བསགས་པའི་གང་ཟག་མང་པོ་ཞིག་སྔར་ཡང་འདི་ལྟར་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པའམ་དོན་གཉིས་ཕུན་སུམ་ཚོགས་པའི་ཕ་རོལ་དུ་ཕྱིན་ནས་མངོན་པར་རྫོགས་པར་སངས་རྒྱས་ཟིན་པ་དེའི་ཕྱིར་རོ།།
 
 རྒྱུ་མཚན་དེས་ན་སེམས་ཅན་ལ་ཕན་བཏགས་པ་དང་རྒྱལ་བ་རྣམས་ལ་ཕྱག་མཆོད་སོགས་བྱས་པ་གཉིས་ཀ་ལས་ཀྱང་འབྲས་བུ་སངས་རྒྱས་ཀྱི་ཆོས་སྟོབས་བཅུ་སོགས་རང་རྒྱུད་ལ་འགྲུབ་པའི་ཆ་ནས་ཁྱད་པར་མེད་པར་འདྲ་བ་ལ་རྒྱལ་བ་ལ་གུས་པ་སྐྱེད་པར་བྱེད་ལ་དེ་བཞིན་དུ་སེམས་ཅན་ལ་གུས་པར་བྱེད་པ་མིན་པ་འདི་ནི་ཅིའི་ཚུལ་ལམ་ལུགས་ཡིན་ཏེ། དེ་ལྟར་གུས་མི་གུས་ཀྱི་ཁྱད་པར་འབྱེད་པའི་ཚུལ་ལུགས་དེ་ནི་རིགས་པ་མ་ཡིན་པས་གཉིས་ཀ་ལ་བསོད་ནམས་ཀྱི་ཞིང་མཉམ་པ་ཉིད་དུ་བལྟས་ནས་གུས་པ་བསྐྱེད་པར་བྱ་རིགས་སོ། །དེ་ལྟར་ཀླུ་སྒྲུབ་ཀྱིས། གང་དག་མགུ་བར་བྱས་ན་སྐྱིད་པ་དང༌།།མགུ་བར་མ་བྱས་རྒུད་པ་མི་བཟད་ཐོབ། །སྲོག་ཀྱང་ཡོངས་སུ་བཏང་བ་བྱས་ནས་སུ། །དེ་དག་ཡོངས་སུ་མགུ་བར་བྱ་བའི་རིགས། །ཞེས་པ་ནས། འདི་དག་ཡིད་བཞིན་ནོར་བུ་བུམ་ན། པ་བཟང༌། །འདོད་དགུ་བཞོ་བར་བྱ་བའི་བཞོན་དང་མཚུངས། །བླ་མ་དང་ནི་ལྷག་པའི་ལྷ་ཡང་འདྲ། །དེ་ལྟ་བས་ན་འདི་དག་མགུ་བར་བྱ། །ཞེས་གསུངས་ཤིང་བསླབ་བཏུས་སུའང་དེ་དང་འདྲ་བར་བྱུང་ལ། རྨི་ལམ་ཡིད་བཞིན་ནོར་བུའི་གཏམ་ལས་ཀྱང་། །གལ་ཏེ་སེམས་ཅན་འདི་དག་མེད་གྱུར་ན། །འདི་ནི་གང་གི་ཆེད་དུ་སྦྱིན་པ་གཏོང༌། །གལ་ཏེ་ལུས་ཅན་རྣམས་ནི་མེད་གྱུར་ན། །གང་ལས་འདུལ་བའི་ཚུལ་ཁྲིམས་འཐོབ་པར་འགྱུར། །ཉེས་པ་སྐྱེད་པ་ཡང་ནི་གང་ཞིག་ཡིན། །གང་གི་ཆེད་དུ་དཔའ་བོ་བཟོད་པ་སྒོམ། །ཞེས་སོགས་དང༌། བྱང་ཆུབ་ཕྱོགས་།དང་མཐུན་པའི་ཆོས་རྣམས་ཀྱི། །རྒྱུ་ནི་འདི་ལྟར་སེམས་ཅན་རྣམས་ཡིན་པས། །དེ་ཕྱིར་རྫོགས་པའི་བྱང་ཆུབ་འདོད་པ་ཡིས། །སེམས་ཅན་རྣམས་ནི་བླ་མ་བཞིན་དུ་བལྟ། །ཞེས་སོགས་སེམས་ཅན་ལ་མ་བརྟེན་པར་རྫོགས་བྱང་སྒྲུབ་པའི་ཐབས་མེད་ཚུལ་མང་དུ་གསུངས། གཞན་ཡང་སེམས་ཅན་གྱི་སྲོག་བཅད་ན་ངན་འགྲོར་འཁྲིད་ཅིང་སྲོག་གཅོད་པ་ལས་ཐར་བར་བྱས་ནས་བདེ་འགྲོ་དང་དེར་ཡང་ཚེ་རིང་བ་དང༌། དེ་བཞིན་དུ་མ་བྱིན་པ་བླངས་པས་ངན་འགྲོ་དང་ལོངས་སྤྱོད་བྱིན་པས་བདེ་འགྲོ་ཐོབ་ལ་ཞེ་སྡང་བསྐྱེད་པས་ངན་འགྲོ་དང་བྱམས་སྙིང་རྗེ་བསྒོམས་པ་ལས་བདེ་འགྲོར་འགྲོ་བ་སོགས་དང༌། ཁྱད་པར་སེམས་ཅན་གྱི་ཆེད་དུ་སེམས་བསྐྱེད་པ་དང་སྦྱིན་སོགས་ཀྱི་སྤྱོད་པ་ལ་བསླབ་པས་སངས་རྒྱས་འཐོབ་པས་སངས་རྒྱས་ཀྱང་བ་སེམས་ཅན་ལ་རག་ལས་ཤིང་སྦྱིན་སོགས་ཀྱི་སྤྱོད་པ་རྫོགས་པའང་སེམས་ཅན་ལ་བརྟེན་དགོས་ཏེ། བྱང་ཆུབ་སེམས་འགྲེལ་ལས། འཇིག་རྟེན་བདེ་འགྲོ་ངན་འགྲོ་ཡི། །འདོད་དང་མི་འདོད་འབྲས་བུ་དེ།།སེམས་ཅན་རྣམས་ལ་ཕན་པ་དང༌། །གནོད་པ་ལས་ནི་འབྱུང་བར་འགྱུར། །སེམས་ཅན་བརྟེན་ནས་སངས་རྒྱས་ཀྱི། །གོ་འཕང་བླ་མེད་རྙེད་འགྱུར་ན། །ཚངས་དབང་དྲག་པོ་འཇིག་རྟེན་སྐྱོང༌། །ལ་སོགས་ཐོབ་པར་མཚར་ཅི་ཡོད། །ཅེས་སོགས་སེམས་ཅན་ལ་ཕན་གནོད་བྱས་པ་ལས་འབྲས་བུ་འདོད་པ་དང་མི་འདོད་པ་འབྱུང་ཚུལ་མང་དུ་གསུངས་ལ། སེམས་ཅན་མགུ་བར་བྱ་བའི་ཚིགས་བཅད་ལས་ཀྱང་།སེམས་ཅན་རྣམས་ལ་བརྟེན་ནས་སངས་རྒྱས་མཉེས་དང་དགེ་བ་བྱས། སེམས་ཅན་མང་པོའི་དོན་ལ་རབ་གནས་ཕ་རོལ་ཕྱིན་པ་ཐོབ། །སེམས་ཅན་དོན་ལ་བརྩོན་པའི་ཡིད་ཀྱིས་བདུད་ཀྱི་སྟོབས་ཀྱང་བཅོམ། །སེམས་ཅན་རྣམས་ལ་དེ་ལྟ་དེ་ལྟར་སྤྱད་པ་དེས་ན་ང་སངས་རྒྱས། །ཞེས་སོགས་གསུངས་སོ།།
 
 དོན་དེ་ལ་དོགས་པ་སྤོང་བ་ལ། འབྲས་བུའི་ཆ་ནས་མཉམ་པར་བསྟན་པ་ནི། འོན་ཀྱང་སེམས་ཅན་རྣམས་ཀྱི་ཤེས་རྒྱུད་ནི་ཆགས་སོགས་ཀྱི་དྲི་མས་བསླད་པའི་སྐྱོན་ཅན་དུ་གྱུར་ལ་སངས་རྒྱས་ལ་ནི་དེ་ལྟ་བུའི་སྐྱོན་མི་མངའ་ཞིང་དེར་མ་ཟད་ཡོན་ཏན་གྱི་ངོས་ནས་རྣམ་པ་ཀུན་ཏུ་མི་མཉམ་པས་ན་སངས་རྒྱས་བཞིན་དུ་སེམས་ཅན་ལ་གུས་པར་བྱ་མི་རིགས་སོ་ཞེ་ན། དེ་གཉིས་ལ་སྐྱོན་ཡོད་མེད་དང་བསམ་པའི་ཡོན་ཏན་ནམ་སེམས་རྒྱུད་ཀྱི་ཡོན་ཏན་རང་གིས་མཚུངས་པར་འཇོག་པ་མིན་གྱི་འབྲས་བུ་སངས་རྒྱས་ཀྱི་བྱང་ཆུབ་སྐྱེད་པའི་ནུས་པ་ལས་དེ་གཉིས་མཚུངས་པར་བཞག་པ་ཡིན་ལ། དེས་ན་སངས་རྒྱས་དང་།མཚུངས་པར་སེམས་ཅན་རྣམས་ལའང་སངས་རྒྱས་ཀྱི་ཆོས་སྐྱེད་ནུས་པའི་ཡོན་ཏན་ཡོད་པ་དེའི་ཕྱིར་དེ་དག་གཉིས་ཀའངོ་སངས་རྒྱས་ཀྱི་ཡོན་ཏན་གྱི་ལོ་ཏོག་ཕུན་སུམ་ཚོགས་པ་བསྐྲུན་པའི་ཞིང་དུ་མཉམ་པར་གསུངསཔ་ཡིན་ནོ། །རྒྱུ་མཚན་དེའི་ཕྱིར་སངས་རྒྱས་ལ་གུས་པ་སྐྱེད་པར་བྱེད་པ་བཞིན་དུ་སེམས་ཅན་ལའང་གཅེས་སྤྲས་ཀྱི་བསམ་པས་གུས་པ་བསྐྱེད་པར་བྱ་རིགས་ཏེ། དཔེར་ན་ས་བོན་གྲུང་པོ་བཏབ་པ་ལས་ལོ་ཏོག་མང་ཞིང་བཟང་བ་འབྱུང་བར་མཐོང་ན་ཞིང་ས་གཤིན་པོ་ལ་གཅེས་སྤྲས་སུ་འཛིན་པའི་བློ་སྐྱེ་བ་བཞིན་བྱ་དགོསསོ་ཞེས་པའོ།།
 
 སོ་སོའི་ཐུན་མོང་མ་ཡིན་པའི་ཆེ་བ་ནི། སེམས་ཅན་ཐམས་ཅད་ལ་བྱམས་པའི་སེམས་རྩེ་གཅིག་པའི་ཏིང་ངེ་འཛིན་དང་ལྡན་པ་དེ་ཏིང་ངེ་འཛིན་དེ་ལས་ཡང་ན་ཐག་པ་ལ་སྐྱེ་བོ་གཞན་གྱིས་དད་པས་མཆོད་པ་ལ་བསོད་ནམས་མཐའ་ཡས་པ་མཐོང་ཆོས་ཚེ་དེ་ལ་འབྱུང་བར་བཤད་པ་གང་ཡིན་པ་དེ་ནི་བྱམས་པ་སྒོམ་པའི་ཡུལ་སེམས་ཅན་གྱི་ཆེ་བའི་ཡོན་ཏན་ཉིད་ཡིན་ཏེ་སེམས་ཅན་མེད་ན་བྱམས་པ་སྒོམ་པ་མེད་པས་སོ། །དེས་ན་བྱམས་དང་སྙིང་རྗེ་སོགས་ལ་ཕན་ཡོན་དཔག་མེད་འབྱུང་བ་ནི་ཡུལ་སེམས་ཅན་གྱི་ཆེ་བ་ཡིན་པས་དེས་ཀྱང་གུས་པ་སྐྱེད་པ་དང་མཆོད་རིགས་པར་བསྟན་ལ། དེ་བཞིན་དུ་སངས་རྒྱས་རྣམས་ལ་དད་པ་དང་གུས་པའི་སྒོ་ནས་ཕྱག་མཆོད་སོགས་བྱས་པ་ལས་བསོད་ནམས་དཔག་ཏུ་མེད་པ་འབྱུང་བ་གང་ཡིན་པ་དེ་ནི་དད་པའི་ཡུལ་སངས་རྒྱས་ཀྱི་ཆེ་བའི་ཡོན་ཏན་ཉིད་ཡིན་ཏེ་སངས་རྒྱས་ལས་གཞན་པ་ལ་དེ་དང་འདྲ་བའི་ཕན་ཡོན་འབྱུང་བ་མེད་པས་སོ། །དེའང་དགེ་བའི་ལས་སྟོབས་ལྡན་འགའ་ཞིག་གི་འབྲས་བུ་ནི་མཐོང་བའི་ཆོས་ལ་མྱོང་བར་འགྱུར་བ་ཡིན་ལ། དེ་ལྟ་བུའི་ལས་ནི་སངས་རྒྱསལ་བརྟེན་ནས་ཀྱང་འགྲུབ་སྟེ། མདོ་ལས། སངས་རྒྱས་ལ་མཆོད་པ་བྱས་པས་ནི་ཚེ་འདི་ཉིད་ལ་རྣམ་པར་སྨིན་པ་ཕྱུག་པོ་ལ་སོགས་པའི་འབྲས་བུ་ཉམས་སུ་མྱོང་བར་འགྱུར་རོ་ཞེས་སོགས་གསུངས་པ་ལྟ་བུ་དང༌། སེམས་ཅན་ལ་བརྟེན་ནས་དེ་འགྲུབ་པའང༌། མཛོད་ལས། གང་དག་འགོག་བྱམས་ཉོན་མོངས་མེད། །སོགས་དང༌། འཕགས་པ་མིན་ཡང་ཕ་མ་དང༌། ནད་པ་དང་ནི་ཆོས་སྨྲ་དང༌། །སྐྱེ་མཐའི་བྱང་ཆུབ་སེམས་དཔའ་ལ། །ཡོན་ནི་གཞལ་དུ་མེད་པ་ཡིན། །ཞེས་བསྟན་པ་ལྟ་བུའོ།། སནིཡང་། བྱམས་སེམས་དཔག་མེད་ལྡན་པ་ལ་མཆོད་པས་བསོད་ནམས་དཔག་མེད་མཐོང་ཆོས་སུ་འབྱུང་བ་དེ་ནི་སེམས་ཅན་གྱི་ཆེ་བ་ཡིན་ཏེ་དཔེར་ན་སངས་རྒྱས་ལ་དད་པར་བྱས་པ་ལས་བསོད་ནམས་འབྱུང་བ་སངས་རྒྱས་ཀྱི་ཆེ་བ་ཉིད་ཡིན་པ་བཞིན་ནོ་ཞེས་བཤད་པའང་ཡོད་དོ། །
 
 དེ་ལྟར་སངས་རྒྱས་ཀྱི་ཡོན་ཏན་ཕུན་སུམ་ཚོགས་པའི་ཆོས་འགྲུབ་བྱེད་ཀྱི་རྒྱུའི་ཆ་ཤས་རེ་སངས་རྒྱས་དང་སེམས་ཅན་གཉིས་ཀ་ལ་མཚུངས་པ་ཡོད་པ་དེས་ན་སངས་རྒྱས་དང་སེམས་ཅན་གཉིས་པོ་དེ་དག་སངས་རྒྱས་ཀྱི་རྒྱུར་མཉམ་ཞིང་བསོད་ནམས་དགེ་བའི་ཚོགས་ཀྱི་ཞིང་དུའང་མཉམ་པས་ན་དད་པ་དང་གུས་བའང་མཉམ་པར་བྱ་བ་༌་རིགས་པར་འདོད་པ་ཡིན་ནོ་ཞེས་འབྲས་བུའི་ཆ་ནས་མཉམ་པར་བསྟན་པའི་དོན་བསྡུས་པའོ།།ཡོན་ཏན་གྱི་ཆ་ནས་མི་མཉམ་པར་བསྟན་པ་ནི། དེ་ལ་སྐུ་གསུང་ཐུགས་ཀྱི་ཡོན་ཏན་ཤིན་ཏུ་རྒྱ་ཆེ་བ་གཏིང་དཔག་པར་དཀའ་བ་རྒྱ་མཚོ་ལྟར་མཐའ་ཡས་པའི་ཚོགས་མངའ་བའི་རྫོགས་པའི་སངས་རྒྱས་རྣམས་དང་སེམས་ཅན་སུ་འགའ་ཡང་ཡོན་ཏན་རྫོགས་པའི་ཆ་ནས་སམ་བསམ་པའི་ཡོན་ཏན་གྱི་ངོས་ནས་མི་མཉམ་པ་ཉིད་ཡིན་ཏེ་མཉམ་ན་སེམས་ཅན་དང་སངས་རྒྱས་གཉིས་ཁྱད་མེད་དུ་ཐལ་བར་འགྱུར་བའི་ཕྱིར་རོ།།བདེན་སྨྲའི་མདོ་ལས། ཞི་དང་ཚུལ་ཁྲིམས་ཏིང་འཛིན་ཡོན་ཏན་གྱིས། །སངས་རྒྱས་དང་།མཉམ་གང་ནའང་ཡོད་མ་ཡིན། །ཞེས་དང༌། གཞན་ཡང་། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། །མཉམ་མེད་མཁྱེན་ཅན། །ཞེས་སོ། །སངས་རྒྱས་དང་སེམས་ཅན་ཡོན་ཏན་མཉམ་པ་ལྟ་ཅི་སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་རྣམས་ཀྱི་ནང་ནས་ཡོན་ཏན་སྣ་གཅིག་ཀྱང་སེམས་ཅན་ལ་ཡོད་མི་སྲིད་དེ། འཕགས་པ་འོག་མ་རྣམས་དང་ཐུན་མོང་མ་ཡིན་པའི་ཡོན་ཏན་རྣམས་ལྟ་ཞོག་ཐུན་མོང་བའི་ཡོན་ཏན་རྣམས་ཀྱི་ཆ་ནས་གཞལ་ཡང་ཡོད་ཙམ་ལ་འདྲ་ནའང་ཁྱད་ཆོས་ཀྱི་སྒོ་ནས་མི་འདྲ་སྟེ་སངས་རྒྱས་ལ་ཡོད་པའི་ཡོན་ཏན་རྣམས་ནི་ཡོན་ཏན་གྱི་མཆོག་སྟེ་གཙོ་བོ་དང་རབ་དང་ཕུལ་དུ་གྱུར་པ་༌་ཡིན་པས་གཞན་ལ་ཡོད་པ་རྣམས་ལས་ཆེས་ཁྱད་པར་དུ་འཕགས་པ་དང༌། དེ་ཡང་གྲངས་དང་ཚད་གཟུང་དུ་མེད་པའི་ཡོན་ཏན་གྱི་རིགས་སུ་གྱུར་པ་ཐམས་ཅད་མ་ཚང་བ་མེད་པར་ཕྱོགས་གཅིག་ཏུ་སྤུངས་ནས་བཞག་པ་ལྟ་བུའི་ཡོན་ཏན་གྱི་སྙིང་པོ་ཐམས་ཅད་ཚོགས་པའི་ཕུང་པོ་ཆེན་པོ་མངའ་ལ། 
 
 དེ་ལྟ་བུའི་ཡོན་ཏན་མཆོག་གི་ཚོགས་ཆེན་པོ་མངའ་བའི་གང་ཟག་མཚུངས་ཟླ་མེད་པའི་གཅིག་པུ་སངས་རྒྱས་དེ་ཡི་༌་ཡོན་ཏན་གྱི་ཆ་ཤས་ཕྲ་མོ་ཙམ་མམ་བ་སྤུའི་བུ་ག་གཅིག་གི་ཡོན་ཏན་གྱི་ཆ་ཤས་ཙམ་ཞིག་སེམས་ཅན་འགའ་ཞིག་ལ་ཡོད་པར་སྣང་ནའང་དེ་ལྟ་བུའི་སེམས་ཅན་དེ་ལ་མཆོད་པ་བྱ་བའི་དོན་དུ་ཁམས་གསུམ་པོ་ཀུན་ན་༠༧། ཡོད་པའི་མཆོད་རྫས་ཀྱི་དངོས་པོ་ཐམས་ཅད་ཕུལ་ནས་མཆོད་ན་ཡང་ད་དུང་མཆོད་བའི་རྫས་ཀྱི་ངོས་མ་མནས་ཆུང་བར་འགྱུར་གྱི་འཚམས་པ་མ་ཡིན་ན་མཆོད་རྫས་སྣ་རེ་ཙམ་ཕུལ་བ་ལྟ་ཅི་སྨོས་པའོ།།་
 
 འོ་ན་སངས་རྒྱས་ལྟར་སེམས་ཅན་མཆོད་པར་འོས་པ་འགལ་ལོ་ཞེ་ན། སངས་རྒྱས་དང་ཡོན་ཏན་གྱི་ངོས་ནས་མི་མཉམ་ཡང་སེམས་ཅན་རྣམས་ལའང་དད་པ་དང་གུས་པས་མཆོད་ཅིང་སེམས་མགུ་བར་བྱས་ན་སངས་རྒྱས་ཀྱི་ཆོས་མཆོག་ཏུ་གྱུར་པ་རྣམས་དེ་ལྟའི་གང་ཟག་དེའི་རང་རྒྱུད་ལ་སྐྱེ་བའི་རྒྱུའི་ཆ་ཤས་གཅིག་སེམས་ཅན་དམན་པ་རྣམས་ལའང་ཡོད་པས་ན་སངས་རྒྱས་ཀྱི་རྒྱུར་མཚུངས་པའམ་སངས་རྒྱས་ཀྱི་ཆོས་འགྲུབ་པའི་རྒྱུ་མཚན་འདི་ཙམ་དག་གིས་འདྲ་བར་ཆ་བསྟུན་ནས་ཞེས་སམ་འདི་ཙམ་དག་གི་འདྲ་བར་ཆ་བསྟུན་ནས་སེམས་ཅན་ཕལ་བ་རྣམས་ཀྱང་སངས་རྒྱས་ལྟར་དད་པ་དང་གུས་པས་མཆོད་པའི་གནས་སུ་བྱ་རིགས་པར་འགྱུར་བ་ཡིན་ནོ། །འདིར་འདི་ཙམ་དག་གིས་ཞེས་དང་འདི་ཙམ་དག་གི་དང་འདི་ཙམ་དག་ནི་དང་འདི་ཙམ་གྱིས་ནི་ཞེས་མི་འདྲ་བ་བྱུང་ངོ༌། །རྣམ་བཤད་ལས། དེ་བཞིན་གཤེགས་པ་ཡོན་ཏན་དཔག་མེད་ལྡན་པའི་ཕྱིར་མཆོད་པར་བྱ་བར་རིགས་ཀྱི་སེམས་ཅན་རྣམས་ལ་ནི་དེ་ལྟ་མ་ཡིན་ནོ་ཞེ་ན། དེ་བཞིན་གཤེགས་པའི་ཡོན་ཏན་རྣམས་ཀྱི་ནང་ནས་གང་ལ་བརྟེན་ཏེ་སངས་རྒྱས་ཀྱི་ཆོས་སྐྱེ་བ་ཞེས་བྱ་བའི་ཡོན་ཏན་ནི་སེམས་ཅན་རྣམས་ལའང་ཡོད་པའི་ཕྱིར། དེས་ན་མཆོད་པའི་གནས་ཡིན་པས། ཡོན་ཏན་རྒྱ་མཚོ་སོགས་གསུངས། དེ་བཞིན་གཤེགས་པ་ལ་བརྟེན་ནས་སངས་རྒྱས་ཀྱི་ཆོས་སྐྱེ་བ་བཞིན་དུ་སེམས་ཅན་རྣམས་ལ་བརྟེན་ནས་ཀྱང་སྐྱེ་བར་འགྱུར་རོ་ཞེས་བྱ་བའི་ཐ་ཚིག་གོ་ཞེས་གསུངས། དེ་རྣམས་ནི་སེམས་ཅན་རང་གི་ཡོན་ཏན་གྱི་ངོས་ནས་བསོད་ནམས་ཀྱི་ཞིང་དུ་གྱུར་པས་གུས་པར་བྱ་བའོ།།
 
 གཉིས་པ་དུལ་བ་དགྱེས་པ་ལ་བསམ་སྟེ་གུས་པར་བྱ་བ་ནི། །གཞན་ཡང་གཡོ་མེད་སོགས་ཏེ།དེའང་སངས་རྒྱས་ལ་དད་ཅིང་གུས་པས་དྲིན་གཟོ་འདོད་པས་སེམས་ཅན་མགུ་བར་བྱ་རིགས་པ་ལ།སེམས་ཅན་མགུ་བར་བྱ་བ་ཉིད་བྱས་གཟོའི་གཙོ་བོར་བསྟན་པ་ནི། སེམས་ཅན་རྣམས་མགུ་བར་བྱ་དགོས་པའི་རྒྱུ་མཚན་གཞན་ཡང་ཡོད་དེ། བསམ་པའི་སྒོ་ནས་གཡོ་མེད་པ་སྟེ་བསླུ་སེམས་དང་བཅོས་མའི་བསམ་པ་ཅུང་ཟད་ཀྱང་མེད་ལ་གཞན་གྱིས་མ་བཅོལ་བཞིན་དུ་ཐུགས་རྒྱུད་སྙིག་རྗེ་ཆེན་པོས་དབང་མེད་དུ་དྲངས་ནས་འགྲོ་བ་མཐའ་དག་གི་གཉེན་བཤེས་མཆོག་ཏུ་གྱུར་ཅིང་སྦྱོར་བའི་སྒོ་ནས་ཀྱང་སྲིད་པ་གནས་ཀྱི་བར་དུ་སེམས་ཅན་མ་ལུས་པ་ཐམས་ཅད་ལ་ཕན་པ་དཔག་ཏུ་མེད་པ་མཛད་པའི་སངས་རྒྱས་དང་བྱང་ཆུབ་སེམས་དཔའ་རྣམས་ལ་སེམས་ཅན་རྣམས་ཀྱི་སེམས་མགུ་བར་བྱ་བའི་སྒོ་ནས་བཀའ་དྲིན་ནིགྱི་ལན་ལྡོན་པ་མ་གཏོགས་པ་ཐབས་གཞན་གང་ཞིག་གིས་ནི་ཕན་བཏགས་པའི་དྲིན་ལན་ལོན་ནུས་པར་འགྱུར་ཏེ་ཐབས་ཅིས་ཀྱང་མི་འགྱུར་རོ།། དེའང་ཇི་སྐད་དུ། སེམས་ཅན་མགུ་བྱ་མ་གཏོགས་པ། །རྒྱལ་བ་མཉེས་པའི་ཐབས་གཞན་མེད། །ཅེས་སོ། །དེ་ལྟར་སེམས་ཅན་གྱི་སེམས་མགུ་བར་བྱ་བ་ལས་ལྷག་པའི་སངས་རྒྱས་བྱང་སེམས་རྣམས་ཐུགས་མཉེས་པའི་མཆོད་པ་གཞན་མེད་པའི་ཕྱིར་དང་དྲིན་ལན་ལྡོན་པའི་ཐབས་ཀྱི་མཆོག་ཀྱང་གཞན་མེད་པའི་ཕྱིར་ན་སངས་རྒྱས་བྱང་སེམས་དེ་དག་གི་ཐུགས་ལ་ཤིན་ཏུ་སྡུག་པའི་སེམས་ཅན་མགུ་བར་བྱ་བའི་ཐབས་ལ་འབད་པར་བྱའོ། །
 
 བྱས་གཟོ་འདོད་པས་སེམས་ཅན་གྱི་གནོད་པ་བཟོད་རིགས་པ་ནི། འོ་ན་སངས་རྒྱས་ཀྱིས་སེམས་ཅན་ལ་ཇི་ཙམ་དུ་ཕན་འདོགས་པར་མཛད་ཅེ་ན། ཆེད་དུ་བྱ་བ་སེམས་ཅན་གང་དག་གི་ཕན་པ་དང་བདེ་བའི་དོན་སྒྲུབ་པའི་ཕྱིར་དུ་མགོ་དང་རྐང་ལག་སོགས་ཉིད་ཀྱི་སྐུ་ལུས་ཀྱང་གཏོང་བ་དང༌། གནོད་པ་དང་སྡུག་བསྔལ་ལས་བསྐྱབ་པའི་ཕྱིར་དུ་མནར་མེད་པའི་དམྱལ་བའི་མེ་ནངདུ་ཡང་འདུག་པར་མཛད་པ་དེ་ལྟ་བུའི་སྒོ་ནས་ཕན་འདོགས་པར་མཛད་པའི་སངས་རྒྱས་བྱང་སེམས་རྣམས་ལ་བྱས་ཤེས་དྲིན་གཟོ་འདོད་ན་སེམས་ཅན་དེ་དག་ལ་ཕན་བཏགས་ཤིང་སེམས་མགུ་བར་བྱས་པས་བཀའ་དྲིན་གྱི་ལན་ལོན་པར་འགྱུར་གྱི་ཐབས་གཞན་གྱིས་ལན་ལོན་པར་མི་འགྱུར་བས་ན།རྒྱུ་མཚན་དེ་བས་ཏེ་དེའི་ཕྱིར་སེམས་ཅན་འདི་དག་གིས་བདག་ལ་གནོད་པ་ཆུང་དུ་བྱེད་པ་ལྟ་ཞོག་ལུས་སྲོག་ལོངས་སྤྱོད་སོགས་ལ་གནོད་པ་ཤིན་ཏུ་ཆེན་པོ་བྱེད་ན་ཡང་དེ་ལ་ཁྲོ་བ་དང་གནོད་ལན་བྱེད་པ་ལྟ་ཅི།སེམས་ཅན་དེ་དག་གི་སྒོ་གསུམ་གྱི་སྤྱོད་པ་གང་བྱས་ཐམས་ཅད་བཟང་དགུ་ཞིག་ཏུའམ་བཟང་དགུ་འབའ་ཞིག་ཏུ་བསམ་ནས་གནོད་པ་དང་སྡུག་བསྔལ་སྐྱེད་པ་ཐམས་ཅད་དགའ་བས་དང་དུ་བླངས་ནས་བཟོད་པའི་དཀའ་ཐུབ་དམ་པ་སྤྱད་པར་བྱའོ་ཞེས་སེམས་ཅན་གྱི་གནོད་པ་བྱས་པ་ལ་བཟོད་པར་དམ་བཅའ་བའོ། །།ཡང་རང་གི་སྒོ་གསུམ་པོ་ཐམས་ཅད་ནས་ཞེས་པའམ་སྒོ་ཐམས་ཅད་ནས་ཕན་བདེ་སྣ་ཚོགས་སྒྲུབ་པའི་བཟང་དགུ་ཞིག་ཏུ་སྤྱད་པར་བྱའོ་ཞེས་བཤད་པ་སོགས་འཆད་ཚུལ་ཅུང་ཟད་མི་འདྲ་བ་འགའ་བྱུང་ངོ༌། །འདི་ནི་དཔལ་ཕྲེང་གི་སེང་གེའི་སྒྲར། བཅོམ་ལྡན་ད་སླན་ཆད་བདག་གིས་གང་དུ་ཡང་སེམས་ཅོན་ལ་ཁྲོ་བ་དང་གནོད་སེམས་ཀྱི་སེམས་བསྐྱེད་པར་མི་བགྱི་སྟེ་ཞེས་དམ་བཅས་པ་ལྟ་བུའོ། །
 
 དྲིན་གཟོ་འདོད་པས་ཁེངས་དྲེགས་སྤངས་ཏེ་བྲན་དུ་བྱ་རིགས་པ་ནི།་གཞན་ཡང་རེ་ཞིག་བདག་ཅོག་སྐྱེ་དགུ་ཡོངས་ཀྱི་རྗེ་བོ་དམ་པར་གྱུར་པ་སངས་རྒྱས་སྲས་བཅས་རྣམས་ཉིད་ཀྱང་ནི་སེམས་ཅན་གྲོང་རོག་གི་ཕན་བདེའི་དོན་སྒྲུབ་པའི་ཕྱིར་དུ་ཕྱི་རོལ་གྱི་ནོར་ལོངས་སྤྱོད་ལྟ་ཅི་རང་གི་སྐུ་ལུས་ལའང་མི་ཟླ་་གཟིགས་པ་སྟེ་མངོན་པར་ཞེན་པ་ཕྲ་མོའང་མི་མངའ་བར་རྩ་བཞིན་དུ་གཏོང་བར་མཛད་པ་ཡིན་ན།དེ་ལྟ་བུ་རྗེ་བོའི་ཡང་རྗེ་བོར་གྱུར་པའི་སེམས་ཅན་དེ་དག་རྣམས་ལ་མི་ཤེས་པའི་རྨོངས་པའི་གཞན་དབང་དུ་གྱུར་པ་བདག་གིས་ཇི་ལྟར་ན་སེམས་ཁེངས་པའི་ང་རྒྱལ་བྱ་ཞིང་སྟེ་བྱ་མི་རིགས་ལ་ཇི་ལྟར་ན་བྱ་བའི་ལས་ཐམས་ཅད་སྒྲུབ་པའི་བྲན་གྱི་དངོས་པོ་མི་བྱ་སྟེ་བྱ་རིགས་པ་ནི་བྲན་གྱིས་རྗེ་བོ་ལ་ང་རྒྱལ་གྱ་མི་རིགས་ཤིང་ལས་ཐམས་ཅད་སྒྲུབ་རིགས་པ་བཞིན་ནོ་ཞེས་སངས་རྒྱས་ལ་དྲིན་གཟོའི་ཐབས་སུ་སངས་རྒྱས་ཉིད་ཀྱི་མཛད་པ་བཞིན་དུ་སེམས་ཅན་གྱི་བྲན་དུ་བྱ་རིགས་པར་བསྟན་ལ་དེ་བཞིན་དུ་སེམས་ཅན་གྱི་དོན་ལ་འབད་པར་གྱིས་ཤིག་ཅེས་གདམས་པའང་ཡིན་ནོ། །དེ་ནི་བསླབ་བཏུས་སུ། བདག་གི་ལུས་འདི་ནི་འདི་དག་གི་ཡིན་གྱི་བདག་བདེ་བའི་དོན་དུ་བྱི་དོར་བྱེད་པ་དང་བསྐུ་བ་ལ་སོགས་པ་བྱེད་པ་བཞིན་དུ་འདི་ལ་ཅི་དགར་སྤྱོད་ཅིག་སྙམ་དུ་བསམ་མོ། །ཡང་ན་རྗེ་བོ་མི་དགའ་བས་འཇིགས་པ་དེ་དགའ་བར་འདོད་པས་དེས་བསྒོ་བ་སྒྲུབ་པ་ལྟར་ཡིད་ལ་བྱའོ། །རྟེན་གཞན་མེད་པའི་ཕྱིར་བཅོམ་ལྡན་འདས་ཀྱིས་རིམ་གྲོ་མཛད་པའང་དགེ་སློང་ནད་པས་ཉམས་སུ་བླངས་སོ།།དགེ་སློང་གི་བྱ་བ་རྒྱས་པ་ལས་ཇི་སྐད་དུ། བཅོམ་ལྡན་འདས་ཀྱིས་བཀའ་སྩལ་པ། དགེ་སློང་མ་འཇིགས་ཤིག་དགེ་སློང་ངས་ཁྱོད་ཀྱི་རིམ་གྲོ་བྱའོ། །དགེ་སློང་ཁྱོད་ཀྱི་གོས་རྣམས་ཚུར་བྱིན་ཅིག་ངས་བཀྲུའོ་དེ་སྐད་ཅེས་བཀའ་སྩལ་པ་དང་ཞེས་སོགས་གསུངས་པ་ལྟར་རོ། །
 
 སངས་རྒྱས་ལ་དད་ཅིང་གུས་པས་ཐུགས་མཉེས་པ་བསྒྲུབ་པར་འདོད་པས་སེམས་ཅན་མགུ་བར་བྱ་རིགས་པ་ལ། །སངས་རྒྱས་དགྱེས་མི་དགྱེས་སེམས་ཅན་ལ་ཕན་གནོད་བྱས་པ་ལ་རག་ལས་པ་ནི། སེམས་ཅན་གང་དག་གི་ལུས་སེམས་ལ་བདེ་དགའ་འབྱུང་བས་ཐུབ་པའི་དབང་པོ་སངས་རྒྱས་རྣམས་ཐུགས་དགྱེས་པར་འགྱུར་ཞིང་སེམས་ཅན་གང་དག་ལ་སྡུག་བསྔལ་དང་ཡིད་མི་བདེ་བས་གནོད་པ་བྱུང་བར་གྱུར་ན་ཐུགས་མི་དགྱེས་པའམ་མི་མཉེས་པ་འབྱུང་བར་འགྱུར་བ་ཡིན་ལ། དེའི་ཕྱིར་སེམས་ཅན་དེ་དག་ལ་ཕན་པ་དང་བདེ་བ་བསྒྲུབས་ནས་ལུས་སེམས་ལ་བདེ་དགའ་སྩལ་བས་ཐུབ་པའི་དབང་པོ་སངས་རྒྱས་ཀུན་གྱི་ཐུགས་བཞེད་གྲུབ་པས་དགྱེས་པར་བྱས་ཤིང་སེམས་ཅན་དེ་རྣམས་ལ་གནོད་པའི་སྡུག་བསྔལ་དང་ཡིད་མི་བདེ་བར་བྱས་ན་ཐུབ་དབང་སངས་རྒྱས་རྣམས་ལ་ཐུགས་དང་འགལ་བའི་གནོད་པ་བྱས་པས་སྐྱོ་བའམ་མི་དགྱེས་པར་ཡང་འགྱུར་ཏེ་དཔེར་ན་བུ་གཅིག་པ་སྡུག་ཅིང་ཡིད་དུ་འོང་བ་ལ་ཕན་པ་དང་གནོད་པ་བྱས་པ་ལས་བརྩེ་བ་དང་ལྡན་པའི་མ་དེ་ཉིད་ལ་དགའ་བ་དང་མི་དགའ་བ་འབྱུང་བ་བཞིན་ནོ།།འོ་ན་ཉན་རང་རྣམས་ལའང་ཙནྡན་དང་སྟེའུ་མཚུངས་པར་ཆགས་སྣང་མི་འབྱུང་བར་གསུངས་ན་སངས་རྒྱས་རྣམས་ལ་ཆགས་སྡང་ལྟ་བུའི་དགྱེས་མི་དགྱེས་འབྱུང་བ་འགལ་ལོ་ཞེ་ན། སངས་རྒྱས་ལ་དེ་ལྟ་བུའི་མཉེས་མི་མཉེས་གཏན་ནས་མི་མངའ་ཡང་གདུལ་བྱའི་སྣང་ངོར་དེ་ལྟར་སྣང་བ་ཙམ་ལ་སྐྱོན་མེད་ལ་ལ་བྱང་སེམས་ལ་དགྱེས་མི་དགྱེས་དངོས་སུ་འབྱུང་ངོ་ཞེས་བི་བྷཱུ་ཏིས་གསུངས་སོ། །
 
 སེམས་ཅན་ལ་གནོད་ན་སངས་རྒྱས་དགྱེས་ཐབས་མེད་པ་དཔེས་བསྟན་པ་ནི། སེམས་ཅན་ལ་གནོད་ན་སངས་རྒྱས་རྣམས་ལ་གནོད་པར་ཇི་ལྟར་འགྱུར་སྙམ་ན། འགྱུར་ཏེ་དཔེ་ཇི་ལྟར་ན། སྐྱེས་བུ་གང་ཞིག་གི་ལུས་ལ་ཡན་ལག་གི་ཕྱོགས་ཐམས་ཅད་ཀུན་ནས་ཁྱབ་པར་བྱེད་པའི་མེ་ཆེན་པོ་འབར་ཏེ་བསྲེགས་པའི་སྡུག་བསྔལ་གྱིས་གཟིར་བ་ལ་ཟས་གོས་སོགས་འདོད་པའི་ཡོན་ཏན་ལྔ་པོ་ཀུན་གྱིས་མཆོད་ཅིང་བསྟབས་པར་བྱས་པས་ཀྱང་དེ་ཡིད་དགའ་ཞིང་བདེ་བར་མི་འགྱུར་བ་དེ་བཞིན་དུ་སེམས་ཅན་རྣམས་ལ་གནོད་པ་དང་འཚེ་བས་སྡུག་བསྔལ་བར་བྱས་ན་ཡང་ཐུགས་རྗེ་ཤིན་ཏུ་ཆེ་བའི་བདག་ཉིད་ཅན་གྱི་སངས་རྒྱས་རྣམས་ཐུགས་དགྱེས་པ་སྐྱེད་པའི་ཐབས་སམ་རྒྱུ་མེད་དོ། །འདོད་པ་ཀུན་གྱིས་ཡིད་བདེར་མི་འགྱུར་ཞེས་པའི་སྐབས། རྒྱ་དཔེར། ཀྱང་སྒྲ་ཡོད་པས་ཡིད་མི་བདེ་བར་མ་ཟད་མེ་ཆེན་པོས་བསྲེགས་ཕྱིར་ལུས་ཀྱང་བདེ་བར་མི་འགྱུར་ཞེས་སྡུད་པ་ཡིན་པར་བཤད་དོ། །འདི་ནི་ཟླ་བ་སྒྲོན་མེར། ཀུན་དགའ་བོ་འདི་ལྟ་སྟེ་དཔེར་ན། འདི་ན་སྐྱེས་བུ་ལ་ལ་ཞིག་རྐང་པ་ནས་སྤྱི་བོའི་བར་དུ་མེ་འབར་བར་གྱུར་ཏེ་རབ་ཏུ་འབར་ཞིང་མེ་ལྕེ་གཅིག་ཏུ་གྱུར་པ་དེ་ལ་སྐྱེས་བུ་ལ་ལ་ཞིག་དེར་ཉེ་བར་འོངས་ཏེ། འདི་སྐད་དུ། ཀྱེ་སྐྱེས་བུ་ཚུར་ཤོག་ལུས་ལ་མེ་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་རྩེས་ཤིག་དགའ་བར་ཞུས་ཤིག་ཡོངས་སུ་སྤྱོད་ཅིག་ཅེས་ཟེར་ན། ཀུན་དགའ་བོ་འདི་ཇི་སྙམ་དུ་སེམས། སྐྱེས་བུ་དེ་ལུས་ལ་མེ་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་གྱུར་ཏེ་རྩེ་བ་དང་དགའ་བ་དང་ཡོངས་སུ་སྤྱོད་པར་བྱེད་དམ། ཀུན་དགའ་བོས་གསོལ་པ། བཅོམ་ལྡན་འདས་དེ་ལྟ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་ཡོངས་སུ་བརྟགས་པ་བཟུང་སྟེ་སྐྱེས་བུ་དེ་ལུས་ལ་མི་འབར་བ་མ་ཞི་བར་འདོད་པའི་ཡོན་ཏན་ལྔ་དང་ཕྲད་ཅིང་ལྡན་པར་གྱུར་ཏེ་རྩེ་བ་དང་དགའ་བ་དང་ཡོངས་སུ་སྤྱོད་པར་བྱེད་དུ་ཟིན་ཀྱང་དེ་བཞིན་གཤེགས་པ་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་སེམས་ཅན་རྣམས་ངན་སོང་གསུམ་གྱིས་སྡུག་བསྔལ་བར་གྱུར་ཅིང་དབུལ་བ་དག་ཀྱང་མཐོང་ནས་ཡིད་བདེ་བའམ་སེམས་དགའ་བ་མ་བྱུང་ངོ་ཞེས་གསུངས་པ་ལྟར་རོ།།
 
 མི་མཉེས་པའི་རྒྱུ་སྔར་བྱས་བཤགས་ཤིང་ཕྱིས་སྡོམ་པ་ནི། སེམས་ཅན་ལ་གནོད་པ་བྱས་ན་ཐུབ་པ་རྣམས་མི་དགྱེས་པར་འགྱུར་བའི་རྒྱུ་མཚན་དེ་བས་ན་བདག་གིས་སྔར་མི་ཤེས་རྨོངས་པའི་དབང་གིས་བའགྲོ་བ་རྣམས་ལ་ལུས་ངག་ཡིད་གསུམ་གྱི་སྒོ་ནས་གནོད་པ་བྱས་པའི་དབང་གིས་ཐུགས་རྗེ་ཆེས་ཆེ་བ་མངའ་བའི་རྫོགས་པའི་སངས་རྒྱས་ཀུན་མི་དགྱེས་ཤིང་ཐུགས་སྐྱོ་བའི་རྒྱུར་གྱུར་པ་གང་ཡིན་པའི་སྡིག་པ་མི་དགེ་བ་ཐམས་ཅད་དུས་དེ་རིང་ཉིད་ནས་ཐུགས་རྗེ་ཆེན་པོའི་བདག་ཉིད་ཅན་གྱི་རྒྱལ་བ་རྣམས་ཀྱི་སྤྱན་སྔར་སྙིང་ནས་འགྱོད་སེམས་དྲག་པོས་སོ་སོར་བཤགས་པར་བགྱི་ཡིས་སེམས་ཅན་ལ་གནོད་པ་བྱས་པས་ཐུགས་དང་འགལ་ཞིང་མི་དགྱེས་པར་གྱུར་པ་གང་ལགས་པ་དེ་དག་ཐམས་ཅད་ཐུབ་པའི་དབང་པོ་རྣམས་ཀྱིས་བཟོད་པར་མཛད་དུ་གསོལ། 
 
 སླན་ཆད་དེ་བཞིན་གཤེགས་པ་རྣམས་ཐུགས་དགྱེས་པ་བསྐྱེད་པ་བགྱི་བའི་སླད་དུ་དུས་དེང་ཉིད་ནས་བཟུང་སྟེ་སེམས་ཅན་ལ་གནོད་པའི་ལས་ཕྱིས་འབྱུང་ཐམས་ཅད་འཕྲོ་བཅད་དེ་ལེགས་པར་སྡོམ་པ་དང་ཆགས་སྡང་དང་ཁེངས་དྲེགས་སོགས་ཐམས་ཅད་ངེས་པར་བཏུལ་ཏེ་སྒོ་གསུམ་པོ་ཀུན་གྱིས་འཇིག་རྟེན་པའི་སྐྱེ་བོ་རྣམས་ཀྱི་བགྱི་བའི་ལས་ཐམས་ཅད་བྱེད་པའི་བྲན་དུ་མཆི་བར་བགྱིའོ་ཞེས་བསམ་པ་བརྟན་པོས་ཁས་བླངས་པར་བྱའོ། །ངེས་བཏུལ་ཞེས་པའང་བྱུང་ངོ༌། །འཇིག་རྟེན་པའི་འགྲོ་བ་མང་པོའི་ལུས་ཀྱི་དམའ་ཤོས་རྡོག་པའམ་རྐང་པས་བདག་གི་ལུས་ཀྱི་མཐོ་ཤོས་སྤྱི་བོར་བརྡུང་བརྡེག་བྱས་ཏེ་འཚོག་གམ་འགུམ་པ་སྟེ་གསོད་པར་བྱེད་ཀྱང་རུང་ཞེས་སམ་བསད་ཀྱང་བླའི་དེ་རྣམས་ལ་ཁྲོ་ཞིང་གནོད་ལན་བྱེད་པའི་སྒོ་ནས་འགྲན་མི་བསྡོ་བའམ་དོ་མི་བསྔོ་བར་གུས་པ་བསྐྱེད་དེ་དགའ་བས་དང་དུ་བླང་བར་བགྱི་ཡིས་འཇིག་རྟེན་གསུམ་གྱི་མགོན་པོ་རྫོགས་པའི་སངས་རྒྱས་རྣམས་ཐུགས་དགྱེས་པར་མཛོད་ཅིག་ཅེས་པའོ། །འདི་ནི་སྡུད་པ་ལས། དཔེར་ན་བྲན་མོ་ཆུ་ཆུན་དབང་མེད་རྗེ་བོའི་དབང་། །དེ་བཞིན་དཔའ་རྣམས་སེམས་ཅན་ཀུན་གྱི་དབང་གིས་འགྲོ། །སྤྲོ་བ་བྱས་སམ་འོན་ཏེ་རྟག་ཏུ་བརྡེག་ཀྱང་རུང་། །བྲན་མོ་རྗེ་བོ་ལ་ནི་ཟློག་ཚིག་མི་སྨྲ་ཡི། །འདི་ཡིས་བདག་ནི་བསད་པར་འགྱུར་དུ་འོང་སྙམ་ནས། །ཤིན་ཏུ་སྐྲག་པའི་ཡིད་ཀྱིས་འཇིགས་བཅས་ཟིལ་གྱིས་གནོན། །དེ་བཞིན་བྱང་ཆུབ་ཆེད་དུ་བྱང་ཆུབ་མཆོག་ཞུགས་པ། །འགྲོ་བ་ཀུན་ལ་བྲན་གྱུར་བཞིན་དུ་གནས་པར་བྱ། །ཞེས་གསུངས་པ་ལྟར་རོ།།
 
 སངས་རྒྱས་ཀྱི་བདག་ཉིད་ཡིན་པས་སེམས་ཅན་མགུ་བར་བྱ་བ་ནི། འཇིག་རྟེན་གྱི་ཁམས་ཀྱི་འགྲོ་བ་མ་ལུས་པ་འདི་དག་ཀུན་ཀྱང་ཐུགས་རྗེའི་བདག་ཉིད་ཅན་གྱི་སངས་རྒྱས་དེས་སྔོན་སློབ་པ་ལམ་གྱི་གནས་སྐབས་སུ་བདག་གཞན་མཉམ་པ་དང་བརྗེ་བའི་ཉམས་ལེན་ཟབ་མོ་ལ་སློབ་པའི་སྐབས་དང་ཆོས་དབྱིངས་མཉམ་པ་ཉིད་ཀྱི་དོན་ཇི་ལྟ་བ་བཞིན་དུ་གཟིགས་པའི་དུས་སུ་བདག་ཏུ་མཛད་པ་འདི་ལ་ཐེ་ཚོམ་མེད་ལ། རྒྱུ་མཚན་དེས་ན་ད་ལྟ་སེམས་ཅན་ཕལ་བའི་ངོ་བོར་མཐོང་བ་འདི་དག་ཉིད་བདག་ཅག་གི་མགོན་སྐྱབས་དམ་པར་གྱུར་པའི་སངས་རྒྱས་དེ་དག་ཉིད་ཡིན་ལ་དེའི་ཕྱིར་གུས་པར་བྱས་ན་སངས་རྒྱས་ཀྱི་ཆོས་འགྲུབ་པས་བདག་ཉིད་ཀྱིས་ཅིའི་ཕྱིར་སངས་རྒྱས་ལ་གུས་པ་བཞིན་དུ་དད་པ་དང་གུས་པ་བསྐྱེད་པར་མི་བྱེད་དེ་དད་ཅིང་གུས་པར་བྱ་རིགས་སོ། །ཡང་མགོན་པོ་སངས་རྒྱས་དེའི་བདོག་ཉིད་ཁོ་ན་ཡིན་པ་ལ་དེའི་ཚུལ་ལ་རྨོངས་ནས་ཅིའི་ཕྱིར་གུས་པར་མི་བྱེད་ཅེས་བཤད་ཀྱང་རུང་ངོ༌། །འགྲེལ་པ་འགར།གཞན་ཡང་གཡོ་མེད་སོགས་ཀྱིས་སངས་རྒྱས་ཀྱིས་སེམས་ཅན་བདག་གིར་མཛད་པས་གུས་པར་བྱ་རིགས་པར་བསྟན་ལ་འདིས་སེམས་ཅན་བདག་ཏུ་མཛད་པས་གུས་རིགས་པར་བསྟན་པ་ཡིན་ཞེས་འབྱུང་ངོ༌། །
 
 སེམས་ཅན་མགུ་བ་ལེགས་པ་ཐམས་ཅད་ཀྱི་རྒྱུར་བསྟན་པ་ནི། སྔར་བཤད་པ་ལྟར་སེམས་ཅན་གྱིས་རང་ལ་གནོད་པ་སྣ་ཚོགས་བྱེད་པ་ན་ཐམས་ཅད་བཟང་དགུ་ཞིག་ཏུ་བལྟས་ནས་དང་དུ་ལེན་པ་དང་དད་པ་དང་གུས་པ་བསྐྱེད་དེ་སེམས་ཅན་གྱི་སེམས་མགུ་བ་སྐྱེད་པའི་ཐབས་འབའ་ཞིག་བྱེད་པ་འདི་ཉིད་ནི་དེ་བཞིན་གཤེགས་པ་རྣམས་ཐུགས་མཉེས་ཤིང་རངས་པར་བྱེད་པའི་ཐབས་ཀྱི་མཆོག་ཡིན་ཏེ་དེ་ལས་ལྷག་བ་པའི་རྒྱལ་བ་སྲས་བཅས་དགྱེས་པ་སྐྱེད་བྱེད་གཞན་མེད་པའི་ཕྱིར་དང་། རང་དོན་ཡང་དག་པར་སྒྲུབ་པར་བྱེད་པའང་འདི་འབའ་ཞིག་ཉིད་དོ་ཞེས་ཏེ་སངས་རྒྱས་ཐོབ་བྱེད་ཀྱི་རྒྱུ་ཚོགས་རྫོགས་པར་བྱེད་པའི་ཐབས་བླ་ན་མེད་པ་ཡིན་པའི་ཕྱིར་དང༌། འཇིག་རྟེན་པ་ཐམས་ཅད་ཀྱི་སྡུག་བསྔལ་མཐའ་དག་སེལ་བའང་འདི་ཁོ་ན་ཉིད་དེ་སེམས་ཅན་མགུ་བར་བྱས་པ་ལ་བརྟེན་ནས་རང་རང་གི་སྐལ་བ་དང་འཚམས་པའི་ཐེག་གསུམ་གྱི་ལམ་ལ་བཀྲི་ནུས་པའི་ཕྱིར་རོ། །དེ་ལྟར་སངས་རྒྱས་མཉེས་པ་སོགས་བསྒྲུབ་བྱའི་དོན་གསུམ་པོ་དེ་སྒྲུབ་བྱེད་ཀྱི་ཐབས་ཀྱི་གཙོ་བོ་ཡིན་པ་དེ་ལྟ་བས་ན་བདག་གིས་དུས་རྟག་ཏུ་སེམས་ཅན་མགུ་བར་བྱེད་པའི་ཐབས་འདི་ཉིད་ལའང་ད་ནས་བསླབ་པར་བྱའོ། །རྒྱ་དཔེ་འགར། དེ་ལྟས་བདག་གིས་བརྟུལ་ཟུགས་འདི་ཉིད་བྱ། །ཞེས་ཡོད་པར་གསུངས་ཏེ། །བྱང་སེམས་ཀྱི་བརྟུལ་ཞུགས་ཀྱང་འདི་ཁོ་ན་ཡིན་པས་ལེགས་པར་སྤྱད་དོ་ཞེས་པའོ།།དེའང་ཇི་སྐད་དུ་མདོ་ལས། དེ་ལྟ་བས་ན་སེམས་ཅན་མགུ་བར་བྱ་བ་ཉིད་བྱང་ཆུབ་སེམས་དཔའི་ལས་ཡིན་ནོ། །ཞེས་སོ། །དེ་ལྟར་སངས་རྒྱས་ལ་དད་གུས་ལྡན་པས་བྱས་ཤེས་དྲིན་གཟོ་འདོད་པ་དང་ཐུགས་མཉེས་པ་སྒྲུབ་པར་འདོད་པས་སེམས་ཅན་མགུ་བར་བྱ་དགོས་པའི་རྒྱུ་མཚན་གཞན་ཡང་།སངས་རྒྱས་རྣམས་ཀྱིས་དང་པོར་ཐུགས་བསྐྱེད་པ་བར་དུ་ཚོགས་བསགས་པ་མཐར་སངས་རྒྱས་པ་ཐམས་ཅད་ལ་གཞན་ལ་ཕན་བདེ་སྒྲུབ་པའི་དོན་འབའ་ཞིག་མ་གཏོགས་རང་དོན་གྱི་དགོས་པ་གང་ཡང་མེད་པའི་ཕྱིར་ཏེ། ཡོན་ཏན་མཐའ་ཡས་པར་བསྟོད་པ་ལས། ཇི་ལྟར་མ་མ་རང་ལུས་སྣ་ཚོགས་ཐབས་ཚུལ་མང་པོས་འཛིན་བགྱིད་ཀྱང༌། གཞོན་ནུའི་ནད་བསལ་ཆེད་ལགས་དགའ་སྐྱེད་མ་ལགས་ལུས་ཕྱིར་མ་ལགས་པ། །དེ་བཞིན་བརྩོན་པ་ཆེན་པོས་བདག་ཉིད་ཡོན་ཏན་བསྐྲུན་མཛད་པ། །འགྲོ་བས་ལོངས་སྤྱོད་ཆེད་ལགས་གྲགས་དང་གཞན་དག་ཟིལ་མནན་ཆེད་མ་ལགས། །ཞེས་གསུངས་ལ། དེ་བཞིན་དུ་སངས་རྒྱས་དགྱེས་མི་དགྱེས་སེམས་ཅན་ལ་ཕན་གནོད་བྱས་པ་ལ་རག་ལས་པས་ན་སངས་རྒྱས་རྣམས་མཉེས་པ་དང་མཆོད་པའི་མཆོག་བྱེད་པར་འདོད་པས་སེམས་ཅན་མགུ་བར་བྱ་དགོས་པའི་ཚུལ། སེམས་ཅན་མགུ་བར་བྱ་བའི་བསྟོད་པ་ལས། ང་ལ་གུས་པ་སེམས་ཅན་དོན་ཏེ་གུས་པ་གཞན་དག་མིན། །།གང་གིས་སྙིང་རྗེ་མ་བཏང་དེ་ཡིས་ང་ལ་གུས་པ་སྟེ། །ཞེས་སོགས་དང༌། །སེམས་ཅན་ཕན་པ་ཆུང་ཡང་དེས་ནི་མཆོད་པ་འབྱུང་འགྱུར་ཏེ། གང་གི་ཡིད་ནི་མགུ་བར་བྱེད་པ་མཆོད་པ་ཡིན་པས་སོ།།ག ནོད་པའི་བདག་ཉིད་ཅན་རྣམས་གཞན་ལ་རྣམ་པར་འཚེ་བའང་རུང༌། །ལེགས་པར་སྦྱར་ནས་མཆོད་པར་གྱུར་ཀྱང་དེས་ནི་མཆོད་མི་འགྱུར། །ཆུང་མ་དག་དང་བུ་དང་འབྱོར་དང་རྒྱལ་སྲིད་ཆེན་པོ་དང༌། །ཤ་རྣམས་དང་ནི་ཁྲག་དང་ཚིལ་དང་མིག་དང་ལུས་རྣམས་ཀྱང༌། །གང་ལ་བརྩེ་བའི་དབང་དུ་བྱས་ནས་ང་ཡིས་ཡོངས་བཏང་བ། །དེས་ན་དེ་ལ་གནོད་པ་བྱས་ན་ང་ལ་གནོད་བྱས་འགྱུར། །དེས་ན་སེམས་ཅན་ཕན་པ་བྱས་ན་ང་ལ་མཆོད་པའི་མཆོག །སེམས་ཅན་གནོད་པ་བྱས་པ་ང་ལ་ཤིན་ཏུ་གནོད་པའི་མཆོག །བདེ་དང་སྡུག་བསྔལ་ང་དང་སེམས་ཅན་མཚུངས་པར་མྱོང་བས་ན། །སེམས་ཅན་རྣམས་ལ་འཚེ་བར་བྱེད་དེ་ང་ཡི་སློབ་མ་ཇི་ལྟར་ཡིན། །ཞེས་གསུངས་པ་ལྟར་རོ།།
 
 གསུམ་པ་ཕན་གནོད་ཀྱི་འབྲས་བུ་ལ་བསམ་སྟེ་གུས་པར་བྱ་བ་ནི། དཔེར་ན་རྒྱལ་པོའི་སོགས་ཏེ།དེ་ལ། གནོད་པའི་ཉེས་དམིགས་དཔེས་བསྟན་ཏེ་མགུ་བར་བྱ་བ་ནི། དཔེར་ན་རྒྱལ་པོ་ཆེན་པོའི་འཁོར་དུ་གཏོགས་ཤིང་རྒྱལ་པོ་དེའི་བཀས་མངགས་པའི་ཕོ་ཉ་བ་ལྟ་བུའི་མི་འགའ་ཞིག་གིས་གྲོང་དང་གྲོང་ཁྱེར་ལ་སོགས་པ་ན་གནས་པའི་རྒྱལ་པོའི་མངའ་འབངས་སུ་གྱུར་པའི་སྐྱེ་བོའི་ཚོགས་མང་པོ་ལ་གནོད་པ་སྣ་ཚོགས་པ་ཞིག་བྱེད་ཀྱང་སྐྱེ་བོ་དེ་དག་གི་ནང་ན་ཕྱི་ནས་རྒྱལ་པོའི་ཆད་པ་འདྲ་འོང་བར་མི་འགྱུར་རམ་སྙམ་དུ་ཕྱི་མཐའ་ལ་རྟོག་ཅིང་དཔྱོད་ཤེས་པའི་སྐྱེ་བོ་མིག་རྒྱང་རིང་པོ་དག་གིས་ད་ལྟ་རྒྱལ་པོའི་འཁོར་འབངས་ཀྱི་མི་རྒྱལ་པོའི་མངའ་འོག་ན་གནས་པ་རྣམས་ལ་གནོད་པ་བྱེད་མཁན་གྱི་ཕོ་ཉ་བ་ལྟ་བུ་དེ་སྟོབས་ཀྱི་སྒོ་ནས་གཞོམ་པར་ནུས་མོད་ཀྱང་ཕྱི་དུས་ལ་བལྟས་ནས་དེ་ལ་ཕྱིར་གནོད་ལན་མི་བྱེད་པར་སེམས་དགའ་མགུ་སྐྱེད་པར་བྱེད་དེ། 
 
 ཅིའི་ཕྱིར་ན། འདི་ལྟར་ཕོ་ཉ་བ་ལྟ་བུའི་མི་དེ་དཔུང་གྲོགས་སུ་ཡང་མེད་པའི་གཅིག་པུ་ཞིག་མ་ཡིན་གྱི་རྒྱལ་པོའི་མཐུ་སྟོབས་ནུས་པ་གངཡོད་དེའི་དཔུང་གྲོགས་སམ་ཕྱོགས་སུ་གཏོགས་པ་ཡིན་པའི་ཕྱིར་རོ། །རྒྱ་དཔེར། ནུས་ཀྱང་ཕྱིར་གནོད་མི་བྱེད་དེ་ཅེས་པའི་དོད། རྣམ་པར་འགྱུར་བ་མི་ནུས་ཉིད། །ཅེས་ཡོད་དེ་དེ་ལ་ལུས་ངག་གི་གནོད་པའི་རྣམ་འགྱུར་ཙམ་ཡང་བྱ་མི་ནུས་པ་ཉིད་བཞིན་དུ་གནོད་པ་བྱ་མི་ཕོད་པར་བག་འཁུམས་ནས་གནས་ཞེས་པའོ། །དཔེ་དེ་བཞིན་དུ་གནོད་བྱེད་ཀྱི་སྐྱེ་བོ་ཉམ་ཆུང་བ་སྟེ་ནུས་སྟོབས་ཆུང་བའི་དགྲ་བོ་འགའ་ཞིག་གིས་བདག་ལ་མི་རིགས་པའི་གནོད་པ་མང་པོ་བྱེད་ཀྱང་ཕྱིས་ཀྱི་སྐྱོན་ཡོན་ལ་མི་ལྟ་བར་དེ་མ་ཐག་དེ་ཡང་ཁྱད་དུ་བསད་ནས་བརྡུང་བརྡེག་གསོད་པ་སོགས་མི་བྱ་སྟེ། 
 
 ཅིའི་ཕྱིར་ན། འདི་ལྟར་གནོད་བྱེད་དེ་དཔུང་གྲོགས་སུ་ཡང་མེད་པའི་གཅིག་པུ་ཉིད་མ་ཡིན་ཏེ་སེམས་ཅན་དམྱལ་བའི་སྲུང་མ་འཇིགས་སུ་རུང་བ་རྣམས་ཀྱང་དེའི་དཔུང་གྲོགས་སུ་གཏོགས་པ་ལྟར་ཕྱི་མར་དམྱལ་བའི་གནས་སུ་གནོད་ལན་དྲག་པོ་བྱེད་པ་དང༌། དེར་མ་ཟད་ཐུགས་རྗེ་ཆེན་པོ་དང་ལྡན་པའི་རྒྱལ་བ་སྲས་བཅས་རྣམས་ཀྱང་གནོད་བྱེད་དེ་ཡི་དཔུང་གྲོགས་ལམ་ཕྱོགས་སུ་གཏོགས་པ་དང་འདྲ་སྟེ་གནོད་བྱེད་དེ་ལ་གནོད་པ་བྱས་པས་དེ་རྣམས་ཐུགས་མི་དགྱེས་པར་འགྱུར་བའི་ཕྱིར། གནོད་བྱེད་ཉམ་ཆུང་བ་ནི་དཔེར་ན་ཤིག་ལྟ་བུས་ལུས་ལ་ཟོས་པ་ན་དེ་མ་ཐག་དེ་ཁྱད་དུ་བསད་དེ་སེན་མོའི་བར་དུ་བཅར་ནས་བསད་པ་ལྟ་བུའོ། །རྒྱུ་མཚན་དེ་ལྟས་ཞེས་སམ་དཔེ་ཇི་ལྟར་ན་རྒྱལ་པོའི་ཞམ་རིང་བའི་དམངས་ཕལ་བ་རྣམས་ཀྱིས་རྒྱལ་པོ་ཉེས་པ་ཆུང་ངུ་བྱས་པ་ལའང་ཆད་པ་དྲག་པོ་༌གཅོད་པའི་ཤིན་ཏུ་གཏུམ་པོ་དེ་ལ་འཛེམ་བག་བྱས་ཏེ་མཉེས་པའི་ཐབས་ཅི་དགོས་བསྒྲུབས་ནས་དེའི་༌སེམས་མགུ་བར་བྱེད་པ་དེ་བཞིན་དུ་སེམས་ཅན་རྣམས་ལ་ནི་སེམས་མགུ་བར་བྱ་བའི་ཐབས་འབའ་ཞིག་སྒྲུབ་རིགས་དེ་མགུ་བར་མ་བྱས་ན་སྔ་མས་ཀྱང་དཔེར་མི་བཟོད་པའི་ཉེས་དམིགས་ཀྱི་ཆད་པ་ཆེན་པོ་འོད་བའི་ཕྱིར་རོ། །འདིས་སྟོབས་མེད་ཉམ་ཆུང་གིས་གནོད་པ་བྱེད་པ་ལའང་བཟོད་པ་བསྒོམ་པར་བྱ་རིགས་ཀྱི་གནོད་པ་བྱ་མི་རིགས་ཞེས་བསྟན་ཏོ།།དཔེ་ལས་ཀྱང་ལྷག་པའི་ཉེས་དམིགས་དང་ཕན་ཡོན་འབྱུང་བ་ནི། དེའང་འཇིག་རྟེན་ན་གྲགས་པ་ལྟར་གྱི་དཔེ་དང་སྦྱར་ནས་དེ་སྐད་བསྟན་པར་ཟད་ཀྱི་ཉེས་དམིགས་ཀྱི་སྐྱོན་དང་ཕན་པའི་ཡོན་ཏན་གཉིས་པོ་དཔེ་དེ་དང་མཉམ་པར་བསྟན་པ་མ་ཡིན་ཏེ། 
 
 འདི་ལྟར་རྒྱལ་པོ་ལྟ་ཞིག་ཁྲོས་པའམ་ཇི་ལྟར་ཁྲོས་ཏེ་སེམས་མ་མགུ་ན་ཡང་ཚེ་འདིའི་ལུས་སྲོག་ལོངས་སྤྱོད་སོགས་ལ་ཆད་པ་གཅོད་པ་ཙམ་བྱེད་ནུས་ཀྱི་སེམས་ཅན་གྱི་སེམས་མི་མགུ་བར་བྱས་པ་ཡིས་རྣམ་སྨིན་ཕྱི་མར་ཉམས་སུ་མྱོང་བར་འགྱུར་བ་གང་ཡིན་པའི་ཉེས་དམིགས་དམྱལ་བའི་སྡུག་བསྔལ་གྱི་གནོད་པ་དྲག་པོ་དེ་འདྲ་བ་རྒྱལ་པོ་དེས་བྱེད་དམ་ཞེས་དྲིས་པའི་ཟུར་གྱིས་བྱེད་མི་ནུས་པར་བསྟན་ལ། 
 
 རྒྱལ་པོ་ལྟ་ཞིག་སྟེ་ཇི་ལྟར་མགུ་ཞིང་དགའ་བར་གྱུར་ན་ཡང་ཚེསའདིར་ནོར་ལོངས་སྤྱོད་ཐོབ་མངའ་ཐང་སོགས་སྟེར་ནུས་ཀྱི་སེམས་ཅན་རྣམས་སེམས་དགའ་ཞིང་མགུ་བར་བྱས་པ་ཡིས་འཁྲུས་བུ་ཕན་པའི་ཡོན་ཏན་འཐོབ་པར་འགྱུར་བ་གང་ཡིན་པ་སངས་རྒྱས་ཉིད་ཀྱི་གོ་འཕང་དེ་ནི་རྒྱལ་པོ་དེས་སྦྱིན་མི་སྲིད་ཅེས་ཏེ་གཏན་ནས་སྦྱིན་མི་ནུས་པ་ཉིད་དོ། །འདིས་དཔེ་དོན་ཕན་གནོད་མི་མཉམ་པར་དཔེ་ལས་ཀྱང་ལྷག་པའི་ཉེས་དམིགས་དང་ཕན་ཡོན་འབྱུང་བ་བསྟན་ནོ། །དེ་ལྟར་སེམས་ཅན་ལ་ཕན་གནོད་བྱས་པ་ལས་འབྲས་བུ་བདེ་སྡུག་འབྱུང་བའི་ཚུལ་གཞན་ཡང་།བྱང་ཆུབ་སེམས་འགྲེལ་ལས། །སེམས་དམྱལ་དུད་འགྲོ་ཡི་དྭགས་སུ། །སྡུག་བསྔལ་རྣམ་པ་དུ་མའི་དངོས། །སེམས་ཅན་རྣམས་ཀྱིས་མྱོང་བ་གང་། །དེ་ནི་སེམས་ཅན་གནོད་ལས་བྱུང༌། །བཀྲེས་སྐོམ་ཕན་ཚུན་བརྡེག་པ་དང་། །གཟིར་བ་ཡི་ནི་སྡུག་བསྔལ་ཉིད། །བཟློག་པར་དཀའ་ཞིང་ཟད་མེད་དེ།།སེམས་ཅན་གནོད་པའི་འབྲས་བུའོ། །སངས་རྒྱས་བྱང་ཆུབ་སེམས་དཔའ་དང༌། །བདེ་འགྲོ་ངན་འགྲོ་གང་ཡིན་པའི། །རྣམ་པར་སྨིན་པའི་ཚུལ་གཉིས་ནི། །སེམས་ཅན་ལས་བྱུང་ཤེས་པར་བྱ། །དངོས་པོ་ཀུན་གྱི་ཕན་གདགས་ཤིང༌། །རང་ལུས་བཞིན་དུ་བསྲུང་བར་བྱ། །སེམས་ཅན་རྣམས་ལ་གནོད་པ་ནི། །དུག་བཞིན་འབད་པས་སྤང་བར་བྱ། །ཞེས་དང་། སེམས་ཅན་ཡོངས་སུ་མ་དོར་བས། །སངས་རྒྱས་རྫོགས་པའི་བྱང་ཆུབ་ཐོབ། །ཅེས་སོགས་གསུངས་ལ། དེ་བཞིན་དུ་རྨི་ལམ་ཡིད་བཞིན་ནོར་བུའི་གཏམ་ལས་ཀྱང་། འདི་ལྟར་ཕན་དང་གནོད་པ་བྱས་པ་ལས། །བདེ་བ་དང་ནི་སྡུག་བསྔལ་ཚད་མེད་པ། །གཉིས་ཀའི་རྒྱུ་རུ་འགྱུར་བ་དེ་ཕྱིར་ཡང་། །སེམས་ཅན་རྣམས་ནི་བདག་གི་བླ་མ་ཡིན། །ཞེས་སོགས་མང་དུ་གསུངས་སོ། །
 
 སེམས་ཅན་མགུ་བར་བྱས་པའི་ཕན་ཡོན་ནམ་བཟོད་པའི་ཕན་ཡོན་ནི། སྒོ་ཀུན་ནས་སེམས་ཅན་རྣམས་ལ་ཕན་བཏགས་ཏེ་སེམས་དགའ་ཞིང་མགུ་བར་བྱས་པ་དང་བཟོད་པ་བསྒོམས་པར་བྱས་པ་ལས་བྱུང་བ་ཡི་འབྲས་བུ་མ་འོངས་པ་ན་སངས་རྒྱས་ཀྱི་གོ་འཕང་ཉིད་འགྲུབ་པ་ལྟ་ཞོག་ཅེས་མཐར་ཐུག་གི་འབྲས་བུ་སངས་རྒྱས་འགྲུབ་པ་བསྟན་ལ། མཐོང་པའི་ཆོས་ཚེ་འདི་ཉིད་ལའང་ཕུན་སུམ་ཚོགས་པ་མཐའ་དག་རྒྱས་པའི་དཔལ་འབྱོར་ཆེན་པོ་དང་ཕྱོགས་ཀུན་ཏུ་སྙན་པའི་གྲགས་པ་རྒྱ་ཆེན་པོ་འབྱུང་བ་དང་དགྲ་གདོན་སོགས་ཀྱི་འགལ་རྐྱེན་ཐམས་ཅད་དང་བྲལ་ཞིང་ཚེ་དང་ལོངས་སྤྱོད་སོགས་མཐུན་རྐྱེན་ཐམས་ཅད་ལེགས་པར་ཚང་བས་བདེ་ཞིང་སྐྱིད་པར་འགྱུར་བའང་ཅིས་མ་མཐོང་སྟེ་མཐོང་བའི་ཕྱིར་ཞེས་གནས་སྐབས་མཐོང་ཆོས་ཀྱི་འབྲས་བུ་བསྟན་པའོ།། །ཡང་མ་འོངས་པར་སངས་རྒྱས་འགྲུབ་པའི་ཕན་ཡོན་ལ་བསམ་ནས་སེམས་ཅན་མགུ་བར་བྱ་བ་དང་བཟོད་པ་སྒོམ་རིགས་པ་ལྟ་ཞོག་ཚེ་འདི་ཕྱིའི་གནས་སྐབས་ཀྱི་འབྲས་བུར་ལྟོས་ནའང་བཟོད་པ་སྒོམ་རིགས་ཞེས་གསུངས་པའང་སྣང་ངོ༌།།གཞན་ཡང་མདོ་ལས། བཟོད་པས་གཟུགས་བཟང་དམ་པ་རྒྱ་ཆེན་ཐོབ་འགྱུར་ཏེ། །གུསེར་མདོག་སྡུག་ཅིང་འགྲོ་བའི་བལྟ་བའི་འོས་སུ་འགྱུར། །ཞེས་པ་ལྟར། 
 
 མཐར་ཐུག་གི་འབྲས་བུ་སངས་རྒྱས་མ་ཐོབ་ཀྱི་བར་གྱི་འཁོར་བར་འཁོར་བའི་ཚེ་རབས་ཐམས་ཅད་དུ་ཡང་བཟོད་པ་བསྒོམས་པས་གཟུགས་མཛེས་པ་ཁ་དོག་གསེར་གྱི་མདོག་ཅན་བལྟ་ན་སྡུག་ཅིང་འགྲོ་བའི་མིག་དང་ཡིད་འཕྲོག་པར་བྱེད་པས་དང་བ་འདྲེན་པ་ཐོབ་པ་དང༌། སོགས་སྒྲས་བསྟན་པ་དབང་བོ་རྣམས་ལེགས་པར་ཚང་ཞིང་འཁོར་ཕུན་སུམ་ཚོགས་པ་ལ་སོགས་པ་འཐོབ་པ་དང༌། ལུས་ལ་ནད་སྣ་ཚོགས་ཀྱིས་གཟིར་བའི་གནོད་པའི་ཟུག་རྔུ་མེད་པ་དང་སྙན་པའི་གྲགས་པ་རྒྱ་ཆེ་བའམ་རྒྱུན་དུ་དགའ་བ་རྒྱ་ཆེན་པོ་དང་བཅས་པ་ཡིས་ཚེ་ཤིན་ཏུ་ཡུན་རིང་དུ་འཚོ་བ་དང༌། འཁོར་ལོས་སྒྱུར་བའི་རྒྱལ་སྲིད་ཀྱི་བདེ་བ་རྒྱས་པ་སྟེ་རིན་པོ་ཆེ་སྣ་བདུན་དང་ཉེ་བའི་རིན་ཆེན་བདུན་སོགས་ཀྱི་འབྱོར་པ་ཁྱད་པར་ཅན་དང་མངའ་རིས་པ་ཐམས་ཅད་དགེ་བ་བཅུའི་ལས་ཀྱི་ལམ་ཡང་དག་པ་ལ་འགོད་པ་སོགས་རང་དང་གཞན་གྱི་ཕུན་སུམ་ཚོགས་པའི་དཔལ་རྒྱ་ཆེན་པོ་འཐོབ་པར་འགྱུར་རོ།།གཞན་ཡང་གཡོ་མེད་སོགས་ནས་འདི་ཡན་བསླབ་བཏུས་སུའང་ཕར་ཆེར་འདི་བཞིན་དུ་གསུངས་སོ༑།དེ་དག་ནི་གཙོ་ཆེར་གནས་སྐབས་རྣམ་སྨིན་གྱི་འབྲས་བུ་སྟེ་མདོར་ན་དེ་དག་གིས་ཕན་ཡོན་གྱི་རྣམ་གྲངས་ཐམས་ཅད་ཕྱོགས་གཅིག་ཏུ་བསྡུས་ནས་སེམས་ཅན་མགུ་བ་ནི་གནས་སྐབས་དང་མཐར་ཐུག་གི་ཕུན་སུམ་ཚོགས་པའི་བདེ་བ་ཐམས་ཅད་ཀྱི་རྒྱུ་ཡིན་ནོ་ཞེས་བསྟན་པའོ། འདིར། དཔེར་ན་རྒྱལ་པོའི་མི་འགའ་ཞིག །ཅེས་པ་ནས་འདི་ཡན་ཕན་གནོད་ཀྱི་འབྲས་བུ་ལ་བསམ་སྟེ་སེམས་ཅན་ལ་གུས་པར་བྱ་བ་ཞེས་པའི་ས་བཅད་ཀྱི་ཁོངས་སུ་བསྡུས་ནས་བསྟན་ལ། འགྲེལ་བ་འགར། འདི་ཉིད་དེ་བཞིན་གཤེགས་པ་མཉེས་བྱེད་ཡིན། །ཞེས་པ་མན་ཆད་བཟོད་པའི་ཕན་ཡོན་དུ་བྱས་ནས། བཟོད་པ་བསྒོམས་པ་འདི་ཉིད་དེ་བཞིན་གཤེགས་པ་མཉེས་བྱེད་ཡིན། ཞེས་སོགས་སྦྱར་ནས་འཆད་ལ། ཡང་འགྲེལ་བ་འགར། འདི་ཉིད་དེ་བཞིན་གཤེགས་པ་ནས་སེམས་ཅན་མགུ་བར་བྱས་པའི་ཕན་ཡོན་དུ་བྱས་ནས་སེམས་ཅན་མགུ་བར་བྱེད་པ། འདི་ཉིད་དི་བཞིན་གཤེགས་པ་མཉེས་བྱེད་ཡིན། ཞེས་སོགས་སྦྱར་ནས་འཆད་ཅིང་། འཁོར་ཚེ་སོགས་མཇུག་གི་ཚིགས་བཅད་གཅིག་པོ་འདི་བཟོད་པའི་ཕན་ཡོན་དུ་བྱས་ནས་ལེའུ་འདིའི་དོན་བསྡུ་བར་བྱེད་དེ་དེ་ནི་རྩ་ཚིག་དང་སྦྱར་ཚེ་ཤིན་ཏུ་འབྲེལ་བར་སྣང་ངོ༌། །འོན་ཀྱང་བཟོད་པ་བསྒོམས་ནས་སེམས་ཅན་གྱི་སེམས་མགུ་བར་བྱས་པ་དང་སེམས་ཅན་མགུ་བའི་ཆེད་དུ་བཟོད་པ་བསྒོམ་པ་སོགས་བྱས་པ་གཉིས་པ་ཁྱད་པར་ཆེར་མི་འདུག་ཅིང་ཕན་ཡོན་ཀྱང་དེ་གཉིས་གང་གི་༌ཕན་ཡོན་དུ་བཤད་ཀྱང་མི་འགལ་སྙམ་མོ།། །མདོར་ན་བཟོད་པའི་མི་མཐུན་ཕྱོག ས་ཁོང་ཁྲོ་ཤས་ཆེ་བ་དང་དགེ་ཆོས་ལ་ཞེ་ཞུམ་ནས་སྲོ་ཤི་བ་དང་མ་མོས་ཤིང་མི་འདོད་པ་གསུམ་པོ་ངོ་ཤེས་པར་བྱས་ནས། དེ་གསུམ་གྱི་གཉེན་པོར་རིམ་པ་བཞིན་དུ་གཞན་གྱིས་གནོད་པ་བྱེད་པ་ལ་ཇི་མི་སྙམ་པ་དང་རང་གི་རྒྱུད་ལ་སྡུག་བསྔལ་བྱུང་བས་མི་ཞུམ་པར་དང་དུ་ལེན་པ་དང་ཆོས་ལ་ངེས་པར་སེམས་པ་ལ་མོས་པ་ཤིན་ཏུ་གནས་པའི་བཟོད་པ་གསུམ་བསྒོམ་པ་ལ་འབད་པར་བྱའོ། །
 
 གཉིས་པ་ལེའུའི་མཚན་ནི། བྱང་ཆུབ་སོགས་ཏེ། འདིས་བཟོད་པ་སྒོམ་ཚུལ་རྒྱས་པར་སྟོན་པས་ན་བཟོད་པ་བསྟན་པའི་ལེའུ་ཞེས་བསྟན་ཏེ་དྲུག་པའོ།། 
 
 ས་བཅད་གསུམ་པ། བྱང་ཆུབ་ཀྱི་སེམས་མི་ཉམས་པར་གོང་ནས་གོང་དུ་སྤེལ་བ་ལ་ལེའུ་གསུམ།གསུམ་པ་བྱང་ཆུབ་ཀྱི་སེམས་མི་ཉམས་པར་གོང་ནས་གོང་དུ་སྤེལ་བ་ལ་གསུམ། བརྩོན་འགྲུས་ཀྱི་ལེའུ། བསམ་གཏན་གྱི་ལེའུ། ཤེས་རབ་ཀྱི་ལེའུའོ།།དང་པོ་བརྩོན་འགྲུས་ཀྱི་ལེའུ་ལ་གཉིས། ལེའུའི་གཞུང་། ལེའུའི་མཚན་ནོ། །དང་པོ།ལེའུ་བདུན་པ་བརྩོན་འགྲུས་ཀྱི་ལེའུའི་གཞུང་དོན།དང་པོ་ལ་གཉིས། བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན་པ། བརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པའོ།། གཅིག བརྩོན་འགྲུས་རྩོམ་དགོས་པའི་རྒྱུ་མཚན་མདོར་བསྟན་པ།དང་པོ་ནི། དེ་ལྟར་བཟོད་པས་སོགས་ཏེ། གོང་དུ་བཤད་པ་དེ་ལྟར་གཞན་གྱིས་གནོད་པ་དང་དཀའ་སྤྱད་རྒྱུ་ཆེན་པོ་ལ་བཟོད་པ་དང་ལྡན་པས་བྱང་ཆུབ་མྱུར་དུ་སྒྲུབ་པའི་ཕྱིར་དུ་བརྩོན་འགྲུས་༌་བརྩམ་པར་བྱ་དགོས་སོ་ཞེས་མཚམས་སྦྱར་ནས་བརྩོན་འགྲུས་རྩོམ་པར་བསྐུལ་བ་སྟེ། དེ་ཡང་བཟོད་པ་མེད་ན་ཐོས་སོགས་ལ་བརྩོན་འགྲུས་བརྩམས་ནས་འཇུག་མི་ནུས་པའམ་ཞུགས་ཀྱང་ཆུད་འཛའ་བར་འགྱུར་བའི་ཕྱིར་ཏེ། བསླབ་བཏུས་སུ། བཟོད་བྱ་ཐོས་པ་བཙལ་བར་བྱ། ཞེས་གསུངས་པ་ལྟར་རོ།།འོ་ན་བཟོད་པས་ཆོག་གི་བརྩོན་འགྲུས་རྩོམ་ཅི་དགོས་ཤེ་ན། དགོས་པའི་རྒྱུ་མཚན་འདི་ལྟར་རྒྱལ་སྲས་ཀྱི་སྤྱོད་པ་རྣམས་ལ་སྤྲོ་བས་འཇུག་པའི་བརྩོན་འགྲུས་དང་ལྡན་པ་དེ་ལ་འབྲས་བུ་བྱང་ཆུབ་ཆེན་པོ་གནས་པའམ་འབྱུང་སྟེ། བརྩོན་འགྲུས་ནི་ཚོགས་གཉིས་ཀྱི་རྒྱུ་ཡིན་ལ་ཚོགས་གཉིས་ནི་བྱང་ཆུབ་ཆེན་པོ་འགྲུབ་བྱེད་ཀྱི་རྒྱུ་ཡིན་པས་སོ། །དེ་ནི་དཔེར་ན་སྐྱོད་པར་བྱེད་པའི་བྱེད་ལས་ཅན་གྱི་རླུང་མེད་ན་མར་མེ་དང་ཤིང་ལོ་སོགས་གཡོ་བ་མེད་ཅིང་རྐང་ལག་བརྐྱང་བསྐུམ་སོགས་ཀྱི་གཡོ་བའང་མེད་པ་བཞིན་དུ་དགེ་ཆོས་སྤྱི་དང་ཁྱད་པར་བྱང་ཆུབ་ཆེན་པོ་སྐྱེད་བྱེད་ཀྱི་རྒྱུར་གྱུར་པའི་བསོད་ནམས་ཀྱི་ཚོགས་དང་དེས་མཚོན་༌་པའི་ཡེ་ཤེས་ཀྱི་ཚོགས་ཏེ་ཚོགས་གཉིས་ཀྱང་བརྩོན་འགྲུས་མེད་ན་མི་འབྱུང་སྟེ་བརྩོན་འགྲུས་ནི་དགེ་བའི་ས་ཆེན་པོ་པ་ཡིན་པའི་ཕྱིར་རོ། །དགེ་བ་ལ་སྤྲོ་བཞིན་དུ་འཇུག་པའི་བརྩོན་འགྲུས་ལ་བརྟེན་ནས་རྒྱུ་ཚོགས་གཉིས་བསགས་པ་ལས་འབྲས་བུ་བྱང་ཆུབ་ཆེན་པོ་འབྱུང་སྟེ། དབུ་མ་ལ་འཇུག་པ་ལས།ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང༌། །བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། །ཞེས་གསུངས་ཤིང༌། མདོ་ལས་ཀྱང༌། བློ་གྲོས་རྒྱ་མཚོ་བརྩོན་འགྲུས་བརྩམས་པ་ལས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དཀའ་བ་མ་ཡིན་ནོ། །དེ་ཅིའི་ཕྱིར་ཞེ་ན། གང་ལ་བརྩོན་འགྲུས་ཡོད་པ་དེ་ལ་བྱང་ཆུབ་ཡོད་ཀྱི་ལེ་ལོ་ཅན་རྣམས་ལ་ནི་བྱང་ཆུབ་ཤིན་ཏུ་རིང་ངོ་ཞེས་སོགས་དང༌། སྡུད་པར་ཡང་། །བརྩོན་འགྲུས་ཀྱིས་ནི་དཀར་པོའི་ཡོན་ཏན་འགྲིབ་མི་འགྱུར། །ཡེ་ཤེས་མཐའ་ཡས་རྒྱལ་བའི་བང་མཛོད་རྙེད་པར་འགྱུར། །ཞེས་གསུངས། དེའི་ཕྱིར་འཕགས་པ་ཐོགས་མེད་ཀྱིས་ཀྱང་། གང་གི་ཕྱིར་བྱང་ཆུབ་སེམས་དཔའི་དགེ་བའི་ཆོས་དེ་ལྟར་ཡང་དག་པར་འགྲུབ་པར་བྱ་བའི་རྒྱུའི་གཙོ་བོ་དང་མཆོག་ནི་བརྩོན་འགྲུས་ཁོ་ན་ཡིན་གྱི་གཞན་ནི་དེ་ལྟར་མ་ཡིན་པ་དེའི་ཕྱིར་བརྩོན་འགྲུས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་བྱེད་པ་ཡིན་ནོ་ཞེས་དེ་བཞིན་གཤེགས་པ་རྣམས་བསྟན་པས་སྟོན་པར་མཛད་དོ། །ཞེས་གསུངས་སོ། །
 
 གཉིསབརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པ།གཉིས་པ་བརྩོན་འགྲུས་ཇི་ལྟར་རྩོམ་ཚུལ་རྒྱས་པར་བཤད་པ་ལ་གསུམ། བརྩོན་འགྲུས་ཀྱི་ངོ་བོ་ངོས་གཟུང་བ། བརྩོན་འགྲུས་ཀྱི་མི་མཐུན་ཕྱོགས་སྤང་བ། དེའི་མཐུན་ཕྱོགས་སྒྲུབ་པའོ།། བརྩོན་འགྲུས་ཀྱི་ངོ་བོ་ངོས་གཟུང་བ།དང་པོ་ནི། བརྩོན་གང་དགེ་ལ་སྤྲོ་བའོ། །ཞེས་ཏེ། དེ་ལ་བརྩོན་འགྲུས་ཀྱི་ངོ་གང་བོ་ཡིན་ན་དམིགས་པ་དགེ་བ་ལ་དམིགས་ནས་རྣམ་པ་མངོན་པར་སྤྲོ་བའོ། །དེ་ལ་དགེ་བ་ལ་སྤྲོ་བ་ཞེས་པས་བརྩོན་འགྲུས་ནི་སེམས་དགེ་བ་ལ་མངོན་པར་སྤྲོ་བ་ཉིད་ཡིན་གྱི་དེ་ལས་གཞན་དུ་གང་ལའང་མི་སྤྲོ་བ་དང༌།མི་དགེ་བ་དང་ལུང་མ་བསྟན་གྱི་ལས་ལ་སྤྲོ་བ་དང་མུ་སྟེགས་བྱེད་ཀྱི་ལམ་ལོག་པ་ལ་སྤྲོ་བ་རྣམས་བརྩོན་འགྲུས་མ་ཡིན་ནོ་ཞེས་དེ་དག་བརྩོན་འགྲུས་ཡིན་པ་བསལ་བ་སྟེ། མི་དགེ་བ་སོགས་ལ་སྤྲོ་བ་ནི་བརྩོན་འགྲུས་ཀྱི་མི་མཐུན་ཕྱོགས་བྱ་བ་ངན་པ་ལ་ཞེན་པའི་ལེ་ལོ་ཡིན་པས་སོ། །དེས་ན་ཐོས་སོགས་ཀྱི་དགེ་བ་དང་སྦྱིན་སོགས་ཀྱི་དགེ་བ་ལ་ཡང་དག་པར་སྤྲོ་བ་ནི་བརྩོན་འགྲུས་སོ། །དེ་ཡང་མདོ་ལས། བརྩོན་འགྲུས་གང་ཞེ་ན་དགེ་བ་ལ་སྤྲོ་བའོ་ཞེས་དང༌། ཕུང་ལྔའི་རབ་བྱེད་ལས་ཀྱང་། བརྩོན་འགྲུས་གང་ཞེ་ན་ལེ་ལོའི་གཉེན་པོ་སྟེ་དགེ་བ་ལ་སེམས་མངོན་པར་སྤྲོ་བའོ་ཞེས་གསུངས་པ་ལྟར་རོ། །དེའི་བྱེད་ལས་ཀྱང་། ཀུན་བཏུས་ལས། དགེ་བའི་ཕྱོགས་ཡོངས་སུ་རྫོགས་པར་བྱེད་པ་དང་ཡོངས་སུ་སྒྲུབ་པའི་ལས་ཅན་ནོ་ཞེས་པ་ལྟར་ཏེ། དེ་ནི་དགེ་བའི་ཕྱོགས་ཐམས་ཅད་སྒྲུབ་པར་བྱེད་པ་དང་ཡོངས་སུ་རྫོགས་པར་བྱེད་པ་བརྩོན་འགྲུས་ལ་རག་ལས་ཞེས་པའི་དོན་ཏོ། །ལུས་ངག་གི་ལས་ལ་བརྩོན་འགྲུས་སུ་བཤད་པ་ཡོད་ཀྱང་དེ་ནི་རྒྱུའི་མིང་གིས་བཏགས་པའོ། །བརྩོན་འགྲུས་ཉམས་སུ་ལེན་པ་ལ་འཇུག་པའི་ཐབས་ནི་བརྩོན་འགྲུས་མ་བརྩམས་པའི་ཉེས་དམིགས་དང་བརྩོན་འགྲུས་བརྩམས་པའི་ཕན་ཡོན་རྣམས་ཡང་ཡང་སེམས་པ་སྟེ་དེ་སེམས་པ་ལ་གོམས་ན་བརྩོན་འགྲུས་སྐྱེ་བས་སོ། །དེ་ལ་བརྩོན་འགྲུས་མ་བརྩམས་པའི་ཉེས་དམིགས་ནི། མདོ་ལས། ལེ་ལོ་ཅན་ལ་ནི་བྱང་ཆུབ་ཤིན་ཏུ་རིང་ཞིང་རྣམ་པར་རིང་ངོ༌། །ལེ་ལོ་ཅན་རྣམས་ལ་ནི་སྦྱིན་པ་ནས་ཤེས་རབ་ཀྱི་བར་དུ་མེད་དོ། །ལེ་ལོ་ཅན་ལ་ནི་གཞན་གྱི་དོན་མེད་དོ་ཞེས་དང༌། །དྲན་པ་ཉེར་གཞག་ལས་ཀྱང་། ཉོན་མོངས་རྣམས་ཀྱི་གཞི་གཅིག་ནི། །ལེ་ལོ་ཡིན་ཏེ་གང་ལ་ཡོད། །གང་ལ་ལེ་ལོ་གཅིག་ཡོད་པ། །དེ་ལ་ཆོས་ཀུན་མེད་པ་ཡིན། །ཞེས་གསུངས་པ་ལྟར་བརྩོན་འགྲུས་མེད་ན་ལེ་ལོའི་དབང་དུ་སོང་ནས་དཀར་ཆོས་ཀུན་གྱིས་ཕོངས་ཏེ་གནས་སྐབས་དང་མཐར་ཐུག་གི་སྐྱེས་བུའི་འདོད་པའི་དོན་ཐམས་ཅད་ལས་ཉམས་པར་འགྱུར་བའོ། །བརྩོན་འགྲུས་བརྩམས་པའི་ཕན་ཡོན་ནི། གོང་དུ་བྱང་ཆུབ་ཆེན་པོ་འགྲུབ་བྱེད་ཀྱི་རྒྱུའི་གཙོ་བོར་བསྟན་པ་དང༌། ལེ་ལོའི་གཉེན་པོ་བྱེད་པ་དང་དགེ་བའི་ཆོས་སྒྲུབ་པར་བྱེད་ཅིང་རྫོགས་པར་བྱེད་ཅེས་བསྟན་པ་ལྟར་ཡིན་ལ། ལེ་ལོའི་གཉེན་པོ་བྱེད་པ་ནི། དྲན་པ་ཉེར་གཞག་ལས། ལེ་ལོ་ནི་བརྩོན་འགྲུས་བསྐྱེད་པས་ཏེ་ལེ་ལོ་རྣམས་ནི་ཐམས་ཅད་ཀྱང་བརྩོན་འགྲུས་བསྐྱེད་པས་འཇོམས་པར་འགྱུར་རོ། །དཔེར་ན་སྣང་བས་མུན་པ་འཇོམས་པར་བྱེད་པ་དེ་བཞིན་དུ་ལེ་ལོ་རྣམས་ཐམས་ཅད་ཀྱང་བརྩོན་འགྲུས་བསྐྱེད་པས་སྤོང་བ་ཡིན་ནོ་ཞེས་དང༌། གཞན་ཡང་ལྷག་བསམ་བསྐུལ་བ་ལས། སྡུག་བསྔལ་ཀུན་དང་མུན་པ་སེལ་བྱེད་ཅིང་། །ངན་སོང་ཡོངས་སུ་སྤོང་བའི་གཞིར་གྱུར་པ། །སངས་རྒྱས་ཀུན་གྱིས་བསྔགས་པའི་བརྩོན་འགྲུས་འཕགས། །གང་ཡིན་དེ་ནི་རྟག་ཏུ་བསྟེན་པར་གྱིས། །འཇིག་རྟེན་འདི་ན་བཟོ་གངཅི་ཡོད་དང༌། །འཇིག་རྟེན་འདས་བཟོ་གང་དག་ཅི་ཡོད་པ། །བརྩོན་འགྲུས་བརྩམས་ལ་རྙེད་པར་མི་དཀའ་ན༑༑མཁས་པ་སུ་ཞིག་བརྩོན་འགྲུས་སྟོབས་ཀྱིས་སྐྱོ། །གང་དག་སངས་རྒྱས་བྱང་ཆུབ་ཞུགས་གྱུར་པ།།དེ་དག་རྨུག་གཉིད་སྐྱོན་རྣམས་མཐོང་ནས་ནི། །རྟག་ཏུ་བརྩོན་འགྲུས་རྩོམ་ལ་གནས་པར་བྱེད། །འདི་ནི་ང་ཡིས་དེ་དག་བསྐུལ་བྱས་ཡིན། །ཞེས་དང༌། མདོ་སྡེའི་རྒྱན་ལས་ཀྱང་། དགེ་བའི་ཚོགས་ཀྱི་ནང་ན་བརྩོན་འགྲུས་མཆོག །འདི་ལྟར་དེ་ལ་བརྟེན་ནས་དེ་རྗེས་ཐོབ། །བརྩོན་འགྲུབ་ཀྱིས་ནི་མོད་ལ་བདེ་གནས་མཆོག །དངོས་གྲུབ་འཇིག་རྟེན་འདས་དང་འཇིག་རྟེན་གཏོགས། །བརྩོན་འགྲུས་ཀྱིས་ནི་སྲིད་སྤྱོད་འདོད་པ་ཐོབ། །བརྩོན་འགྲུས་ཀྱིས་ནི་དག་པ་རབ་འགྱུར་ལྡན། །བརྩོན་འགྲུས་ཀྱིས་ནི་འཇིག་ཚོགས་འདས་ནས་གྲོལ། །བརྩོན་འགྲུས་ཀྱིས་ནི་བྱང་ཆུབ་མཆོག་སངས་རྒྱ། །ཞེས་སོགས་དང༌། ཕར་བསྡུས་ལས་ཀྱང་། ཡོངས་སུ་སྐྱེ་མེད་བརྩོན་འགྲུས་ཆེ་ལྡན་ན། །མི་འཐོབ་མི་འགྲུབ་རྣམ་པ་གང་ཡང་མེད། །ཅེས་སོགས་མང་ངོ༌། །དེ་ལྟར་ལེ་ལོའི་དབང་དུ་གྱུར་ནས་བརྩོན་འགྲུས་མ་བརྩམས་པའི་ཉེས་དམིགས་དང་བརྩོན་འགྲུས་བརྩམས་པའི་ཕན་ཡོན་ཤེས་པར་བྱས་ནས་རྒྱལ་སྲས་རྣམས་ཀྱིས་བྱང་ཆུབ་ཆེན་པོ་བསྒྲུབ་པའི་ཕྱིར་ལེ་ལོ་སྤངས་ནས་ལུས་དང་སྲོག་ལའང་མི་ལྟ་བར་བརྩོན་འགྲུས་རྩོམ་དགོས་པ་ནི། བྱང་ཆུབ་སེམས་དཔའི་སྡེ་སྣོད་ལས། །བདག་ཉིད་ཀྱི་ཡང་ལུས་དང་ནི། །སྲོག་ཀྱང་ཡོངས་སུ་སྤང་བགྱིས་ཏེ། །ལེ་ལོ་དག་ནི་ཀུན་སྤངས་ནས། །བྱང་ཆུབ་དམ་པ་བཙལ་བར་བགྱི། །ཤ་རྣམས་དང་ནི་དེ་བཞིན་ཁྲག་རྣམས་དང་། །པགས་པ་དང་ནི་རུས་སྐམ་སྲོག་བོར་ཏེ། །ལེ་ལོ་ཐམས་ཅད་ཡོངས་སུ་སྤངས་བགྱིས་ནས། །བྱང་ཆུབ་མཆོག་ཕྱིར་བརྩོན་འགྲུས་བརྩམ་པར་བགྱི། །ཞེས་པ་ལྟར་རོ། །བརྩོན་འགྲུས་ཀྱི་རབ་དབྱེ་ལ། གོ་ཆའི་བརྩོན་འགྲུས་དགེ་བ་ཆོས་སྡུད་ཀྱི་བརྩོན་འགྲུས་སེམས་ཅན་དོན་བྱེད་ཀྱི་བརྩོན་འགྲུས་གསུམ་དུ་བཤད་པ་དང༌། མདོ་སྡེའི་རྒྱན་ལས། ཐོག་མར་གོ་བཆའི་བརྩོན་འགྲུས་དེ་ནས་ནི། །ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ། །མ་ཞུམ་མི་འཁྲུགས་ཆོག་མི་ཤེས་བརྩོན་འགྲུས། །ཞེས་གོ་ཆའི་བརྩོན་འགྲུས་སྦྱོར་བའི་བརྩོན་འགྲུས་མ་ཞུམ་ཞིང་པ་མི་འཁྲུགས་པའི་བརྩོན་འགྲུས་ཆོག་མི་ཤེས་པའི་བརྩོན་འགྲུས་ཏེ་བཞིར་དབྱེ་བ་དང༌། མངོན་པ་ཀུན་བཏུས་ལས། གོ་ཆ་དང་སྦྱོར་བ་དང་མི་འགོང་བ་དང་མི་ལྡོག་པ་དང་ཆོག་པར་མི་འཛིན་པའི་བརྩོན་འགྲུས་དང་ལྔར་བཤད་ལ། །གོ་ཆའི་བརྩོན་འགྲུས་ནི། དགེ་བ་ལ་སྦྱོར་བའི་སྔ་རོལ་ནས་སེམས་ཀྱི་སྤྲོ་བ་སྔོན་དུ་འགྲོ་བའི་བསམ་པ་གོ་ཆ་ཆེན་པོ་གྱོན་པར་བྱེད་པ་དང་། སྦྱོར་བའི་བརྩོན་འགྲུས་ནི། སྦྱོར་བ་ཉམས་སུ་ལེན་པའི་ཚེ་ན་སེམས་སྤྲོ་བ་སྟེ་འདི་ལ་གུས་སྦྱོར་དང་རྟག་སྦྱོར་གཉིས་ཡོད། །མི་འགོང་བའི་བརྩོན་འགྲུས་ནི། དགེ་བར་འཇུག་པའི་ཚེ་བདག་ལྟ་བུས་འདི་གལ་ནུས་སྙམ་དུ་སེམས་མི་ཞུམ་པར་སྤྲོ་བ་བསྐྱེད་པ་དང༌། མི་ལྡོག་པའི་བརྩོན་འགྲུས་ནི། དགེ་བའི་བྱ་བར་འཇུག་པ་ན་རྐྱེན་གཞན་གྱིས་བསྒྱུར་མི་ཐུབ་པར་སེམས་སྤྲོ་བ་མཐར་ཕྱིན་པར་བྱེད་པ་དང་། ཆོག་པར་མི་འཛིན་པའི་བརྩོན་འགྲུས་ནི། དགེ་བ་ཅུང་ཟད་ཙམ་གྱིས་ཆོག་པར་མི་འཛིན་པར་གོང་མའི་ཁྱད་པར་ཚོལ་བའི་ཆེད་དུ་འབད་པའོ།། བརྩོན་འགྲུས་ཀྱི་མི་མཐུན་ཕྱོགས་སྤང་བ།།གཉིས་པ་བརྩོན་འགྲུས་ཀྱི་མི་མཐུན་ཕྱོགས་སྤང་བ་ལ་གཉིས། མི་མཐུན་ཕྱོགས་ལེ་ལོ་རྒྱུ་འབྲས་དང་བཅས་པ་ངོས་གཟུང་བ། དེ་ཇི་ལྟར་སྤོང་ཐབས་ཀྱི་གཉེན་པོ་བཤད་པའོ།།དང་པོ་ནི། དེ་ཡི་མི་མཐུན་སོགས་ཏེ། དེ་ལ། དབྱེ་བའི་སྒོ་ནས་མི་མཐུན་ཕྱོགས་ངོས་གཟུང་བ་ནི། བརྩོན་འགྲུས་དེ་དང་འགལ་ཞིང་བརྩོན་འགྲུས་དེ་ཉམས་པར་བྱེད་པ་ཡི་མི་མཐུན་ཕྱོགས་ཀྱི་དབྱེ་བ་བཤད་པར་བྱ་སྟེ། དེ་ཡང་ལུས་དང་སེམས་ལས་སུ་མི་རུང་ཞིང་དགེ་བ་ལ་མི་སྦྱོར་བར་ད་དུང་ལོང་ཡོད་སྙམ་པའི་ཕྱི་བཤོལ་བྱེད་པའི་སྒོ་ནས་སྙོམ་ལས་ཀྱི་བདེ་བ་ལ་ཞེན་པའི་ལེ་ལོ་དང་། མི་དགེ་བ་དང་རྒོད་པ་དང་སྒེག་པ་ལ་སོགས་པའི་བྱ་བ་དམན་པ་ལ་དགའ་ཞིང་ཆགས་པས་ཟིལ་གྱིས་ནོན་པ་ནི་བྱ་བ་ངན་པ་ལ་ཞེན་པ་ཉིད་ཀྱི་ལེ་ལོ་དང་། དགེ་བའི་ཕྱོགས་དཀའ་བའི་ལས་སྒྲུབ་པ་ལ་སྲོ་ཤི་ཞིང་སྒྱིད་ལུག་ནས་བདག་ལྟ་བུས་སྒྲུབ་ག་ལ་ནུས་སྙམ་དུ་རང་ལ་སྨོད་པ་སྒྱིད་ལུག་བདག་ཉིད་བརྙས་པའི་ལེ་ལོའོ། །དེ་ལྟར་ལེ་ལོ་གསུམ་ལས་སྔ་མ་གཉིས་ནི་དགེ་བའི་ཆོས་སྒྲུབ་ནུས་སུ་མཐོང་ཡང་མི་འཇུག་པ་ཡིན་ལ། ཕྱི་མ་ནི་བདག་གིས་དགེ་ཆོས་སྒྲུབ་ག་ལ་ནུས་སྙམ་དུ་ཞུམ་པ་ཡིན་ནོ། །འགའ་ཞིག་ཏུ་སྐྱིད་ལུག་པའི་ལེ་ལོ་དང་བདག་ཉིད་བརྙས་པའི་ལེ་ལོ་ཞེས་དེ་གཉིས་སོ་སོར་བཤད་དོ།།ལེ་ལོའི་ངོ་བོ་ནི། ཀུན་བཏུས་ལས། ལེ་ལོ་གང་ཞེ་ན། ཉལ་བ་དང་སྙེས་པ་དང་འཕྲོས་པའི་བདེ་བ་ལ་བརྟེན་ནས་གཏི་མུག་གི་ཆར་གཏོགས་པའི་སེམས་མི་སྤྲོ་བ་སྟེ་དགེ་བའི་ཕྱོགས་ལ་སྦྱོར་བའི་བར་དུ་གཅོད་པའི་ལས་ཅན་ནོ་ཞེས་པ་ལྟར་ཉལ་བ་སོགས་ལ་མངོན་པར་ཞེན་ནས་དགེ་བ་ལ་མི་སྤྲོ་བའོ། །འདིའི་བྱེད་ལས་ནི་དགེ་བའི་ཕྱོགས་ཐམས་ཅད་ཉམས་པར་བྱེད་པ་སྟེ་གོང་དུ་བཤད་པ་ལྟར་རོ། །
 
 ལེ་ལོ་སྐྱེ་བའི་རྒྱུ་ངོས་གཟུང་བ་ནི། རིན་ཆེན་ཕྲེང་བ་ལས། སྙོམ་ལས་བརྩོན་པ་མེད་པའི་ལུས། །ཞེས་པ་ལྟར་དགེ་བ་སྒྲུབ་པ་ལ་མི་རྩོལ་བར་ལུས་སེམས་དལ་དུ་འདུག་པའི་སྙོམ་ལས་ལ་བདེ་བར་བཟུང་ནས་དེ་ལ་མངོན་པར་སྲེད་པས་བདེ་བ་དེའི་རོ་མྱང་བ་དང༌། གཉིད་ཀྱིས་ནོན་པའི་དབང་དུ་གྱུར་ནས་ཉལ་བ་དང་སྐྱེས་པ་ལ་སོགས་པ་ལ་བརྟེན་པའི་སྲེད་པ་མངོན་པར་འཕེལ་བ་ཡིས་ཀྱང་ལེ་ལོ་སྐྱེད་༌པར་བྱེད་ལ། དེ་གཉིས་ཀའང་འཁོར་བའི་སྡུག་བསྔལ་གྱིས་ཡོངས་སུ་མི་སྐྲག་ཅིང་དེས་མི་སྐྱོ་བ་ལས་འབྱུང་སྟེ། འཁོར་བའི་སྡུག་བསྔལ་ལ་མི་སྐྱོ་ན་དེའི་དབང་ལས་དགེ་བའི་ལས་གང་ལའང་མི་རྩོལ་བར་སྙོམ་ལས་ཀྱི་བདེ་བའི་རོ་མྱང་བ་དང་དེ་ལས་གཉིད་ལ་སྲེད་པ་འབྱུང་ལ་དེ་དག་ལ་བརྟེན་ནས་སྙོམ་ལས་ཀྱི་ལེ་ལོའམ་སྦྱོར་བ་མེད་པའི་ལེ་ལོའམ་ཕྱི་བཤོལ་གྱི་ལེ་ལོ་ཞེས་ཀྱང་གྲགས་པ་དེ་ཉེ་བར་སྐྱེ་བར་འགྱུར་རོ་ཞེས་པའོ། །ཡང་སྙོམ་ལས་དང་བདེ་བ་དམན་པའི་རོ་ལ་ཆགས་པ་དང་གཉིད་ཀྱི་བདེ་བ་ལ་སྲེད་པ་དང་འཁོར་བ་ལ་སྐྱོ་ཤས་མེད་པ་རྣམས་ནི་ལེ་ལོ་སྐྱེ་བའི་རྒྱུའོ་ཞེས་འགའ་ཞིག་ཏུ་འཆད་ལ།ཡང་ཁ་ཅིག་གིས་དགེ་བ་ལ་མི་སྦྱོར་བའི་སྙོམ་ལས་དང་ཟག་བཅས་ཀྱི་བདེ་བ་ལ་ཆགས་ནས་དེའི་རོ་མྱང་བ་དང་གཉིད་ཀྱིས་ནོན་ནས་ཉལ་བ་དང་སྙེས་པ་སོགས་ལ་བརྟེན་པའི་སྲིད་པ་འཕེལ་བ་ཡིས་འཁོར་བའི་སྡུག་བསྔལ་གྱིས་མི་སྐྱོ་བ་ལས་ལེ་ལོ་རྣམས་སྐྱེའོ་ཞེས་སྙོམ་ལས་ཀྱི་ལེ་ལོ་བྱ་བ་ངན་ཞེན་གྱི་ལེ་ལོ་སོགས་ལེ་ལོ་གསུམ་ཀ་སྐྱེ་བའི་རྒྱུར་བཤད་ཅིང༌། སྲེད་པ་འཕེལ་བ་ཡིས་འཁོར་བའི་སྡུག་བསྔལ་ལས་མི་སྐྱོ་ཞེས་སྦྲེལ་ནས་འཆད་ཀྱི་སྔ་མ་ལྟར་མི་འཆད་པ་ནི་འགྲེལ་ཆེན་སོགས་དང་མི་མཐུན་ནོ། །དེས་ན་གོངདུ་བཤད་པ་ལྟར་འདི་སྙོམ་ལས་ཀྱི་ལེ་ལོའི་རྒྱུར་བྱས་ནས་ལེ་ལོ་དེ་ཉིད་ཇི་ལྟར་འབྱུང་ཚུལ་བསྟན་པའི་དོན་དུ་འགྲེལ་པ་ཕལ་ཆེར་གྱིས་བཤད་པ་ལྟར་བྱས་ན་བདེ་བར་སྣང་ལ། འདིའི་སྐབས་ཀྱིས་བཅད་ཀྱང་རྒྱལ་སྲས་པའི་འགྲེལ་པ་དང་དར་ཊཱིཀ་ལྟར་བྱས་ན་ལེགས་སོ། །གཉིད་རྨུགས་ལ་བརྟེན་ནས་ལེ་ལོ་སྐྱེ་ཞིང་བརྩོན་འགྲུས་ཉམས་པར་འགྱུར་བ་ནི། མདོ་ལས། གང་ཞིག་རྒྱུགས་དང་གཉིད་ལ་དགའ་འགྱུར་བ།།ལེ་ལོ་བྱེད་ཅིང་བརྩོན་འགྲུས་ཡོངས་སུ་ཉམས། །ཞེས་སོ།། 
 
 གཉིས་པ་དེ་ཇི་ལྟར་སྤོང་ཐབས་ཀྱི་གཉེན་པོ་བཤད་པ་ལ་གསུམ། སྙོམ་ལས་འཛིན་པའི་ལེ་ལོའི་གཉེན་པོ་སྒོམ་ཚུལ། བྱ་བ་ངན་ཞེན་གྱི་ལེ་ལོའི་གཉེན་པོ་སྒོམ་ཚུལ། སྒྱིད་ལུག་གི་ལེ་ལོའི་གཉེན་པོ་སྒོམ་ཚུལ་བཤད་པའོ།།དང་པོ་ནི། ཉོན་མོངས་རྒྱ་བས་སོགས་ཏེ། དེ་ཡང་འཁོར་བ་ལ་སྐྱོ་བ་སྐྱེད་པའི་ཆེད་དུ་ཚེ་འདི་མི་རྟག་པའི་ཚུལ་ལ་བསམ་སྟེ་སྙོམ་ལས་ཀྱི་ལེ་ལོ་སྤང་བ་ལ། ངེས་པར་འཆི་བའི་ཚུལ་དཔེ་དང་བཅས་པ་ནི། ཉ་དང་རི་དྭགས་སོགས་རྒྱ་ནང་དུ་བཙུད་ནས་རྒྱ་པའམ་རྔོན་པ་རྣམས་ཀྱིས་གསོད་པ་ལྟར་ལེ་ལོ་ལ་སོགས་པའི་ཉོན་མོངས་པ་རྒྱ་པ་དང་འདྲ་བ་རྣམས་ཀྱིས་བཤོར་ཞིང་བཀུག་སྟེ་དབང་དུ་བྱས་ནས་རིས་མཐུན་ཞིང་སྐལ་བ་མཉམ་པའི་སྲིད་པར་ཉིང་མཚམས་སྦྱོར་བའི་སྐྱེ་བའི་རྒྱུར་ནི་འཆོར་མེད་དུ་ཆུད་པར་གྱུར་ནས་འཆི་བདག་གཤིན་རྗེའི་ཁར་ནི་སོང་བར་གྱུར་པ་དང་འདྲ་བའི་གནས་སྐབས་འདི་ལྟ་བུར་གྱུར་པ་ཡང་ཅི་སྟེ་ད་དུང་སེམས་ཁྱོད་ཀྱིས་མི་ཤེས་སམ་སྟེ་སྐྱེས་ཕན་ཆད་ངེས་པར་འཆི་བ་ལས་མ་འདས་པའི་ཚུལ་འདི་དེང་ཉིད་ནས་ཤེས་པར་བྱས་ཏེ་ཕྱི་བཤོལ་གྱི་ལེ་ལོའི་དབང་དུ་མི་གཏོང་བར་འཆི་ཁར་ཕན་པའི་ཆོས་ལ་ད་ལྟ་ནས་མྱུར་དུ་འབད་དགོས་ཞེས་རང་ལ་བསྐུལ་བའོ། །ཡང་འཆི་བདག་གི་ཁར་ནི་སྐྱེ་བོ་དུ་མ་སྔར་སོང་བར་གྱུར་པ་དང་ཕྱིས་ཀྱང་འགྲོ་བར་འགྱུར་བ་ཅི་སྟེ་ད་དུང་མི་ཤེས་སམ་ཞེས་སྦྱར་ཀྱང་ཆོག་གོ།བྱང་ཆུབ་སེམས་དཔའི་སྡེ་སྣོད་ལས། འཆི་བ་སྲིན་མོ་ལྟ་བུར་མི་བཟད་དེ། །རྟག་ཏུ་སྐྱེ་དགུ་རྣམས་ཀྱི་ཕྱི་བཞིན་འབྲང་། །སྟོབས་ཀྱིས་རབ་ཏུ་མནན་ནས་འགྲོ་བ་ཡི། །ཕངས་པའི་ཚེ་ནི་མ་ལུས་ཟད་པར་འཐུང༌། །ཞེས་དང༌། །ཡང་ཇི་སྐད་དུ། མི་ཡི་དཔའ་བོ་ཐོག་མའི་མཚན་མོར་ནི། །གང་ན་འཇིག་རྟེན་མངལ་ན་གནས་གྱུར་པ། །དེ་ནས་བརྩམས་ཏེ་དེ་ནི་ཉིན་རེ་ཞིང༌། །འགྲོས་བཤོལ་མེད་པར་འཆི་བདག་དྲུང་དུ་འགྲོ།ཞེས་བཞི་བརྒྱ་པའི་འགྲེལ་པར་དྲངས་པ་དང༌། སྐྱེས་རབས་ལས་ཀྱང་། དང་པོ་མངལ་དུ་ཞུགས་པའི་ནུབ་མོ་ནས། །དེ་ནས་བཟུངསྟེ་འཇིག་རྟེན་འདི་དག་ནི། །ལམ་དུ་ཞུགས་ནས་ལམ་གཞན་མ་གོལ་བར། །འཆི་བདག་དྲུང་དུ་དེ་ནི་ཉེ་བར་འགྲོ། ཞེས་སོ། །
 
 གཞན་ཡང་གཉེན་བཤེས་དང་རྒན་གཞོན་བར་མ་སོགས་རང་དང་རིས་མཐུན་པ་ལྷན་ཅིག་ཏུ་སྤྱོད་པའི་སྡེ་ཚན་རྣམས་འཆི་བདག་གིས་རིམ་གྱིས་སྲོག་འཕྲོག་ནས་གསོད་པར་བྱེད་པ་ཡང་ཁྱོད་ཀྱིས་ད་དུང་མཐོང་བར་མ་གྱུར་དམ་སྟེ་དེ་ལྟར་མངོན་སུམ་དུ་མཐོང་བར་གྱུར་བཞིན་པ་ཡིན་མོད། འོན་ཀྱང་དེསམི་སྐྲཀ་ཅིང་མི་སྐྱོ་བར་དགེ་བ་ལ་མི་སྦྱོར་བའི་སྙོམ་ལས་དང་གཉིད་ལ་བརྟེན་པའི་སྲེད་པ་སོགས་ཀྱི་དབང་ལས་དགེ་བའི་ཕྱོགས་ལ་ཅུང་ཟད་ཀྱང་གཞོལ་བ་མེད་པར་སོས་དལ་དུ་བག་བརྐྱང་སྟེ་འཆི་མི་དགོས་པ་བཞིན་དུ་གནས་པ་གང་ཡིན་པ་དེ་ནི་དཔེར་ན་ཡུལ་འགའ་ཞིག་ཏུ་གདོལ་བའམ་ཤན་པ་རྣམས་ཀྱིས་མ་ཧེ་དང་ལུག་སོགས་གསད་བྱ་མང་པོ་བ་ཆེན་པོ་སོགས་ཀྱི་ནང་དུ་བཙུད་ནས་གསོད་པའི་ཚེ་རང་རང་གི་སྡེ་ཚན་དེ་ལས་སྔ་མ་རྣམས་རིམ་གྱིས་གསོད་པ་མཐོང་ཡང་ཕྱི་མ་གཞན་དང་གཞན་རྣམས་ནི་ད་དུང་སྐྲག་པ་དང་བག་ཚ་བ་ཙམ་ཡང་མེད་པར་རྩ་ཟ་བ་དང་ཆུ་འཐུང་བར་བྱེད་པའམ་སོས་དལ་དུ་གཉིད་ལོག་སྟེ་གནས་པ་དེ་ལྟ་བུའི་གདོལ་བ་དང་ནི་མ་ཧེ་བླུན་པོ་ཕྱི་མ་དག་བཞིན་ཤིན་ཏུ་བླུན་ཞིང་རྨོངས་པར་གྱུར་པ་ཡིན་ནོ་ཞེས་པའོ། །
 
 དེ་ཡང་འདི་ལྟར་མ་ཧེ་རྣམས་ར་བ་བཙན་པོའི་ནང་དུ་ཚུད་ནས་འབྲོས་ཐབས་མེད་པ་ལྟར་འཆི་བ་མེད་པའི་གནས་སུ་འགྲོ་ཞིང་འབྲོས་པའི་ལམ་ནི་ཕྱོགས་དང་མཚམས་ཀུན་ནས་བཀག་ཅིང་གསོད་པའི་རྒྱུར་ཆུད་དེ་ཐར་ཐབས་མེད་པར་བྱས་ནས་སུ་སྲོག་འཕྲོག་པ་ལ་རིངས་པའི་གདོལ་བ་ལྟ་བུ་འཆི་བདག་གིས་ནི་གསོད་པར་འདོད་པས་མགོ་བཏེགས་ཏེ་མིག་གིས་བལྟས་ནས་རང་གི་དྲུང་དུ་ཉེ་བར་གནས་བཞིན་དུ་ཇི་ལྟར་ཁྱོད་ནི་མ་ཧེ་གླེན་པ་བཞིན་དུ་ཟས་ཟ་བ་ལ་དགའ་ཞིང་སྲེད་པ་དང་འདི་ལྟར་གཉིད་ལོག་པའི་བདེ་བ་ལའང་ཇི་ལྟར་དགའ་ཞིང་སྲེད་དེ་དེ་ལྟར་བག་མེད་པར་བཟའ་བཏུང་དང་གཉིད་ལ་སྲེད་ནས་སྙོམ་ལས་ཀྱི་ལེ་ལོའི་ངང་དུ་ཡིད་བདེ་བར་གནས་ནི་ཤིན་ཏུ་བླུན་པའོ། །ཚོམས་ལས། གང་དུ་གནས་ན་འཆི་བས་མི་ཚུགས་པའི། །ས་ཕྱོགས་དེ་ནི་ཡོད་པ་མ་ཡིན་ཏེ། །ཞེས་སོགས་དང༌། སྐྱེས་རབས་ལས་ཀྱང་། འགྲོ་བ་འདི་ལྟ་བུར་ནི་འཁོད་པ་ལ། །སྐྱེ་བོ་འཇིགས་པ་མེད་པ་རེ་མཚར་ཆེ། །ལམ་རྣམས་ཐམས་ཅད་འཆི་བདག་ཉིད་ཀྱིས་བཀག །དོགས་པ་མེད་པར་རབ་ཏུ་དགའ་ཞིང་སྤྱོད། །ན་དང་རྒྱ་དང་འཆི་བའི་གནོད་བྱེད་དགྲ། །མཐུ་ཆེན་དགག་ཏུ་མི་ནུས་ཡོད་བཞིན་ལ། །འཇིག་རྟེན་ཕ་རོལ་ཉམ་ངར་ངེས་འགྲོ་ན། །སེམས་ཤེས་སུ་ཞིག་འདི་ལ་དགའ་བར་སེམས། །ཞེས་དང་། ཇོ་བོས། གཉིད་རྨུགས་ལེ་ལོ་གཡེང་སྤངས་ཏེ། །ངེས་པར་འཆི་བའི་འདུ་ཤེས་བསྐྱེད། །ཅེས་པ་ལྟར་རོ།།འདི་ལྟར་འཆི་བ་མི་དྲན་པར་བག་མེད་པའི་དབང་གིས་གཉིད་རྨུགས་སོགས་ལ་དགའ་ཞིང་ཆགས་ནས་སྙོམ་ལས་ཀྱི་ལེ་ལོའི་ངང་དུ་དུས་འདའ་བ་ནི་དགེ་བའི་ཆོས་ཐམས་ཅད་ཀྱི་བར་དུ་གཅོད་པས་ཉེས་༌དམིགས་ཤིན་ཏུ་ཆེ་སྟེ། །ལྷག་བསམ་བསྐུལ་བ་ལས། གང་ཞིག་རྒྱུགས་དང་གཉིད་ལ་དགའ་འགྱུར་བ། །དེ་ནི་གཏི་མུག་དྲ་བ་ཆེན་པོར་འཕེལ། །དེ་ནི་ལྟ་བ་རྙེད་ནས་ཐེ་ཚོམ་འགྱུར། །དེ་ལ་ལྟ་གྱུར་གཞན་ཡང་མང་དུ་འབྱུང་། །གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་ཤེས་རབ་ཤིན་ཏུ་ཉམས་ཆུང་འགྱུར། །དེ་ཡི་བློ་ཡང་ཡོངས་སུ་ཉམས་པར་འགྱུར། །ཡེ་ཤེས་ལས་ནི་རྟག་ཏུ་དེ་ཉམས་འགྱུར།གང་ཞིག་རྨུགས་དང་གཉིད་ལ་དགའ་འགྱུར་བ། །མི་ཤེས་ལེ་ལོ་སྙོམ་ལས་ཤེས་རབ་འཆལ། །དེ་ལ་མི་མ་ཡིན་པས་གླགས་རྙེད་དེ། །ནགས་ན་གནས་པའི་ཚེ་ནི་འཚེ་བར་འགྱུར། །གང་ཞིག་རྨུགས་དུང་གཉིད་ལ་དགའ་འགྱུར་བ། །དེ་ནི་དགེ་སེམས་རྟག་ཏུ་མི་འདོད་དེ། །དེ་ནི་ཆོས་ལ་འདུན་པ་སྐྱེད་མི་བྱ། །ཕྱིར་ཞིང་ཆོས་མ་ཡིན་ལ་དེ་དགའ་འགྱུར། །གང་ཞིག་རྨུགས་དང་གཉིད་ལ་དགའ་འགྱུར་བ། །དེ་ནི་རྨོངས་ཤིང་ཆོས་ལ་འདུན་པ་ཉམས། །བྱིས་པ་ཡོན་ཏན་ཀུན་ལས་ཡོངས་སུ་ཉམས། །དཀར་པོ་འཇོམས་ཤིང་མུན་པར་འགྲོ་བར་འགྱུར། །ཞེས་སོགས་གསུངས་སོ། །
 
 མྱུར་དུ་དང་གློ་བུར་དུ་འཆི་བས་ད་ལྟ་ནས་བརྩོན་དགོས་པ་ནི། སྤྱིར་ངེས་པར་འཆི་ཡང་ད་དུང་རེ་ཞིག་མི་འཆི་བས་ལོང་ཡོད་དོ་ཞེ་ན། འཆི་བར་མ་ཟད་ནམ་འཆི་ལ་ངེས་པ་མེད་ཅིང་འཆི་རྐྱེན་ཤིན་ཏུ་མང་བས་ཚེ་འདིར་རིང་དུ་མི་གནས་པར་དུས་མྱུར་བ་ཉིད་དུ་འཆི་བར་འགྱུར་བས་ཇི་སྲིད་འཆི་བ་དེ་དངོས་སུ་མ་བྱུང་གི་བར་དེ་སྲིད་དུ་ནི་འཆི་ཀར་ཕན་ངེས་པའི་རྣམ་དཀར་དགེ་བའི་ཚོགས་བསགས་པ་ལ་མྱུར་བའི་ཚུལ་གྱིས་རྟག་ཏུ་བརྩོན་པར་བྱ་དགོས་སོ་ཞེས་པ་སྟེ། དྲན་པ་ཉེར་གཞག་ལས། བསམ་པར་མི་བཟོད་མི་བཟོད་པའི། །འཆི་བ་ཇི་སྲིད་མ་བྱུང་བ། །དེ་སྲིད་ཆོས་ནི་ཡིད་ལ་གྱིས། །ཞེས་པ་ལྟར་རོ༑༑ཇི་སྲིད་དུ་ནི་ཚོགས་བསགས་བྱ། །ཞེས་པ་འདི་ལ། རྒྱ་དཔེར། །ཇི་སྲིད་ཚོགས་པ་ཚགས་བཅུག་པས། །ཞེས་ཡོད་ལ། དེ་ནི་ཇི་སྲིད་འཆི་བའི་རྒྱུ་ན་རྒ་སོགས་ཀྱི་ཚོགས་པ་ཚགས་སུ་ཚུད་པའམ་གྲབས་སུ་ཚུད་པས་མྱུར་བ་ཉིད་དུ་འཆི་ཞེས་པའི་དོན་ཡིན་པར་བཤད་དོ། །ད་ལྟ་སོས་དལ་དུ་བསྡད་ནས་འཆི་བ་ལ་ཉེ་བར་ཕྱོགས་པའི་ཚེ་དགེ་བ་བྱས་པས་ཆོག་གོ་ཞེ་ན། འཆི་བའི་དུས་ལ་བབས་ནས་འཆི་བདག་གི་ཁར་སོན་པ་དེའི་ཚེ་ལེ་ལོ་སྤངས་ནས་དགེ་བ་སྒྲུབ་པར་འདོད་ཀྱང་ནི་དགེ་བ་སྒྲུབ་ལོང་ཡོད་པའི་དུས་མ་ཡིན་ཞིང་དགེ་བ་སྒྲུབ་པ་ལ་ནུས་པ་ཡོད་པའི་དུས་ཀྱང་མ་ཡིན་པས་དེའི་དུས་སུ་འབད་པར་བྱས་པས་ཅི་ཞིག་བྱ་སྟེ་དགོས་པའི་དོན་ཅུང་ཟད་ཀྱང་མི་འགྲུབ་པས་སོ། །
 
 དེའི་ཚེ་དགེ་བ་སྒྲུབ་པའི་དུས་མ་ཡིན་པའི་རྒྱུ་མཚན་ཡང་འདི་ལྟར། བྱ་དགོས་པའི་ལས་རྣམས་ལས་འདི་དག་ནི་ཕྱིས་བྱའོ་སྙམ་དུ་ཡིད་ལ་བསམ་ཡང་ལག་ལེན་ལ་མ་བཏབ་པས་མ་བྱས་པ་དང༌། བྱ་བ་འགའ་ཞིག་ནི་ད་ལྟ་བྱ་དགོས་སྙམ་ནས་ལག་ཏུ་བླངས་དེ་མགོ་བརྩམས་པའི་བྱེད་བཞིན་པ་དང༌། བྱ་བ་འདི་དག་ལས་ཕལ་ཆེར་ཞིག་ནི་བརྩམ་ནས་ཕྱེད་ཙམ་བྱས་ཟིན་ཞིང་ཕྱེད་ལྷག་མ་རྫོགས་པར་མ་བྱས་པར་གནས་པའི་སྐབས་ཙམ་ཞིག་ལ་གློ་བུར་དུ་འཆི་བདག་འོངས་པར་གྱུར་ནས་ནི་ཐབས་ཅིས་ཀྱང་མི་བཟློག་པར་དུས་དེའི་ཚེ་ཉིད་དུ་གསོད་པར་ཤེས་པ་ན་སྤྱིར་འཆི་བ་འོང་བ་ཙམ་ཤེས་ཀྱང་དེ་ལྟར་གནམ་ལྕགས་ཀྱི་ཐོག་མགོ་སྟེང་དུ་བབས་པ་བཞིན་དུ་གློ་བུར་དུ་འོང་བ་མ་ཤེས་པས་དགེ་ཆོས་བསྒྲུབ་ལོང་ཡོད་ཅིང་སྒྲུབ་པའི་ནུས་པ་ཡོད་པའི་དུས་སུ་མ་བསྒྲུབས་པས་ད་ནི་དགེ་བའི་ལས་ཅི་ཡང་བྱར་མེད་དོ་སྙམ་ནས་ཤིན་ཏུ་འགྱོད་པའི་ཤུགས་ཀྱིས་ཀྱི་ཧུད་ཅེས་མྱ་ངན་གྱི་སྨྲེ་སྔགས་དང་བཅས་ཏེ་འཆི་བདག་གིས་གློ་རྡེག་ཏུ་བདག་ཉིད་བཅོམ་མོ་ཞེས་ཡིད་ལ་སེམས་ཤིང་འགྱོད་པས་གདུངས་པར་འགྱུར་བ་དེའི་ཚེ་ཅུང་ཟད་ཀྱང་བྱར་མེད་པས་ན་ད་ལྟ་ནས་མ་ཤི་ཚུན་ཆད་དུ་སྙོམ་ལས་ཀྱི་ལེ་ལོའི་དབང་དུ་མི་གཏོང་བར་འཆི་ཁར་ཕན་ངེས་པའི་དགེ་བའི་ལས་ཅི་ནུས་རེ་ལ་མྱུར་དུ་འབད་ནས་བརྩོན་པར་བྱའོ། །དེ་ལ་ཚིགས་བཅད་སྔ་མས་མྱུར་དུ་འཆི་བ་དང་ཕྱི་མས་ནམ་འཆི་ངེས་མེད་གཙོ་བོར་བསྟན་པ་ཡིན་ནོ།།མདོ་ལས། སྲིད་གསུམ་མི་རྟག་སྟོན་ཁའི་སྤྲིན་དང་འདྲ། །འགྲོ་བའི་སྐྱེ་འཆི་གར་ལ་ལྟ་དང་མཚུངས། །འགྲོ་བའི་ཚེ་འགྲོ་ནམ་མཁའི་གློག་འདྲ་སྟེ། །རི་གཟར་འབབ་ཆུ་ལྟ་བུར་མྱུར་མགྱོགས་འགྲོ། །ཞེས་གསུངས་ལ། དེ་བཞིན་དུ་ཚོམས་ལས་ཀྱང་། ཐགས་མཁན་གྱིས་ཐགས་འཐག་པ་ན་ལན་རེ་ལ་སྤུན་ཉག་མ་རེ་ལས་མི་འགྲོ་ཡང་མྱུར་དུ་འཛད་པ་དང་། བཤའ་ལུག་སོགས་གསད་བྱ་རྣམས་གསོད་ཕྱིར་ཁྲིད་པ་ན་གོམ་པ་རེ་རེ་སྤོས་པ་བཞིན་དུ་འཆི་བ་ལ་ཇེ་ཉེར་འགྲོ་བ་དང་ཆུ་ཀླུང་དྲག་པོའི་རྒྱུན་འགྲོ་བ་དང་རི་གཟར་གྱི་ངོས་ནས་ཆུ་འབབ་པ་བཞིན་དུ་ཚེ་མྱུར་དུ་འཛད་པ་སོགས་དཔེ་དུ་མའི་སྒོ་ནས་མྱུར་དུ་འཆི་བར་ངེས་པའི་ཚུལ་བསྟན་ལ། སློབ་སྤྲིང་ལས་ཀྱང་། མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། །ཚེ་འདི་སྐད་ཅིག་གནས་པའི་གདེང་ཡང་ཡོད་མ་ཡིན། །ཞེས་དང་། །འདི་ནི་སང་བྱ་འདི་ནི་ཐང་ཅིག་འོག་ཏུ་བྱ། །འདི་ནི་དེའུ་རེ་བྱ་སྐྱེ་བོ་སེམས་པ་ན། །གཤིན་རྗེ་བེ་ལག་ཐོགས་ཟུར་གྱིས་ལྟ་བ་ཡི། །མིག་རྩ་དམར་ཁྲོས་མ་རངས་གད་མོ་རེ་སྙམ་འདེབས། །ཞེས་གློ་བུར་དུ་འཆི་བའི་ཚུལ་བསྟན་ཏོ། །
 
 འཆི་ཚེ་མྱ་ངན་གྱིས་གདུངས་པས་དགེ་བ་བྱར་མེད་པ་ནི། དེ་ལྟར་རང་ཉིད་གློ་བུར་དུ་འཆི་བའི་དུས་ཀྱི་ཚེ་སྔར་བྱས་ཀྱི་སྡིག་པ་དྲོན་ཞིང་དགེ་བ་མ་འགྲུབ་པས་འགྱོད་པ་དང་།ཕྱི་མར་ངན་སོང་དུ་འགྲོ་བར་ཤེས་བ་དང་ད་ལྟ་གཉེན་སྡུག་པ་དང་བྲལ་བ་སོགས་ཀྱི་མྱ་ངན་གྱི་ཤུགས་ཀྱིས་སྐྲངས་ཤིང་སྤོས་པ་ཡི་མིག་དམར་པོར་གྱུར་ཅིང་གདོང་ལས་མཆི་མ་མང་པོ་དབང་མེད་དུ་འཛག་པ་དང༌། དེའི་ཚེ་ཉེ་དུ་རྣམས་ཀྱིས་ཀྱང་དེ་འཆི་ངེས་པར་ཤེས་ནས་འཚོ་ཞིང་གསོན་པའི་རེ་ཐག་ཆད་པ་དང་ཞེས་སམ། ཡང་ན་རང་འཆི་བའི་ཚེ་ཉེ་དུ་རྣམས་སྡུག་པ་དང་འབྲལ་བའི་མྱ་ངན་གྱི་ཤུགས་ཀྱིས་སྐྲངས་པ་ཡི་མིག་དམར་པོར་གྱུར་ཅིང་གདོང་ལས་མཆི་མ་འཛག་བཞིན་པའི་སྒོ་ནས་ད་འདི་གསོན་ལབཔ་མི་སྲིད་དོ་སྙམ་ནས་ཉེ་དུ་རྣམས་རེ་ཐག་ཆད་པ་དང་ཞེས་འཆད་པ་ཡང་ཡོད་ལ།་ཡང་མིག་དམར་གདོང་ལས་མཆི་མ་འཛག་པའི་ཉེ་དུ་རྣམས་ལ་བདག་གིས་བལྟས་ནས་ད་ནི་ཉེ་དུ་འདི་དག་དང་འབྲལ་༌་ངེས་སོ་སྙམ་ནས་རང་ཉིད་རེ་ཐག་ཆད་པ་དང་ཞེས་སྦྱར་ནས་བཤད་པའང་སྣང་ངོ༌། །དེའི་ཚེ་རང་གི་ལས་ངན་པའི་དབང་གིས་ཉེ་བར་སྣང་བའི་གཤིན་རྗེའི་ཕོ་ཉའི་ཚོགས་མང་པོས་བདག་ཉིད་དམྱལ་བར་འཁྲིད་པར་ཆས་པའི་ཚེ་དེ་དག་གི་བཞིན་རས་འཇིགས་སུ་རུང་བའི་ཁྲོ་གཉེར་ལྡན་པ་ལ་ལྟ་དགོས་པར་༌་གྱུར་པ་ན་ཤིན་ཏུ་འཇིགས་སུ་རུང་བར་མཐོང་ནས་དངངས་ཤིང་སྐྲག་པས་སེམས་མྱོས་པར་འགྱུར་བ་དང། 
 
 དེར་མ་ཟད་རང་གིས་སྔར་བསགས་པའི་སྡིག་པ་རྣམས་ཡིད་ལ་ཡང་ཡང་དྲན་ནས་ངས་འདི་ལྟ་བུའི་སྡིག་པ་བྱས་སོ་སྙམ་དུ་འགྱོད་པ་དྲག་པོ་སྐྱེས་པས་སེམས་གདུངས་པ་དང༌། སེམས་ཅན་དམྱལ་བ་པ་རྣམས་སྡུག་བསྔལ་མི་བཟད་པས་ཉེན་ཅིང་གཟིར་ནས་མ་བཟོད་པས་ཀྱི་ཧུད་ཅེས་སོགས་ཀྱི་སྨྲེ་སྔགས་འདོན་ཞིང་འོ་དོད་འབོད་པའི་སྒྲ་དྲག་པོ་ཡིད་དུ་མི་འོང་བ་རྣམས་ནི་ལས་ལས་སྐྱེས་པའི་རྣ་བས་ཐོས་པ་ཡིས་བདག་ཀྱང་དེ་འདྲ་བའི་གནས་དེར་ད་ལྟ་ནས་འགྲོ་བར་ངེས་སོ་སྙམ་ནས་ཤིན་ཏུ་སྐྲག་ཆེས་པས་བྱེད་ནས་མི་གཙང་བ་བཤང་གཅི་དབང་མེད་དུ་ཟག་པར་གྱུར་པའི་ཟེགས་མས་ལུས་ལ་གོས་ཤིང་མྱ་ངན་གྱི་སྟོབས་ཀྱིས་སེམས་ཤིན་ཏུ་མྱོས་མྱོས་པོར་སོང་ནས་དྲན་པ་ཉམས་པར་གྱུར་པའི་ཚེ་སྒོ་གསུམ་གྱི་འཇུག་པ་དང་དབང་དུ་མ་གྱུར་པས། དགེ་བ་བསྒྲུབ་པའི་སྐབས་མ་ཡིན་པས་ཁྱོད་ཀྱིས་ཅི་ཞིག་བྱ་སྟེ་ཅུང་ཟད་ཀྱང་བྱར་མེད་པས་སོ། །དེ་ལྟར་བུ་མོ་བདུན་གྱི་རྟོགས་བརྗོད་ལས། རྨི་ལམ་མིག་འཕྲུལ་ཆུ་ཟླ་ལྟ་བུར་རང་བཞིན་གྱིས། །གཡོ་བར་རྟོགས་ལ་ཇི་སྲིད་སྲོག་འདི་ལྷག་མ་དང་བཅས་ཤིང་ལུས་གཞོན་གྱུར་ཚེ་ཆགས་དང་ཉེ་བྲལ་བྱོས། །གཤིན་རྗེའི་ཆུ་སྲིན་རྒ་བའི་ཁར་ནི་ཆུད་གྱུར་ཅིང་། །སྐྲ་དཀར་ཚོགས་ཀྱི་གཉེར་མས་སྤྱི་ནས་བཟུང་ནས་ནི། །སྲོག་མཐར་གྱུར་པའི་གནོད་པའི་ཚེར་མས་གནད་ཕུག་པ། །མཆི་མས་མིག་ཁེངལ་གྱུར་ཚེ་དགེ་བ་ཇི་ལྟར་བྱ། །འཇིག་རྟེན་ཕ་རོལ་མུན་ནག་འཐིབས་པོའི་གཡང་ཆེན་དུ། །ལྟུང་ཞིང་ལུས་ཕྱེར་གྱུར་ཚེ་དགེ་བ་འདོད་གྱུར་པ། །དུག་ཅན་སྦྲུལ་ཁ་དོག་པའི་ནང་དུ་ཚུད་པ་ཡི། །སྦལ་བ་ང་རོ་འདོན་དང་མཚུངས་ཞེས་མཁས་རྣམས་སྨྲ། །ཞེས་རྒ་བ་དང་འཆི་བས་གཏུགས་ཚེ་དྲན་པ་ཉམས་ཤིང་ནུས་སྟོབས་མེད་པས་ཆོས་བྱར་མེད་ང་ར་བསྟན་ཏོ། །དེས་ན་ད་ལྟ་རང་དབང་ཡོད་ཅིང་ལོང་ཡོད་ལ་བློའི་ནུས་པ་མ་ཉམས་པའི་སྐབས་འདིར་ཕྱི་བཤོལ་གྱི་ལེ་ལོའི་དབང་དུ་མི་གཏོང་བར་དགེ་བའི་ལས་སྒྲུབ་པ་ལ་བརྩོན་པར་བྱ་དགོས་ཏེ། ཀཱི་ཛ་ག་ཏ་མི་ཏྲས། ས་བདག་ཇི་ལྟར་གཡར་པོའི་ལུས། །ནད་མེད་རྒྱུད་མེད་བདེར་གནས་པ། །དེ་ཉིད་ཚེ་ན་སྙིང་པོ་བླང་། །ན་འཆི་རྒྱུད་པས་འཇིགས་མེད་བགྱི། །གང་ཚེ་ན་རྒས་རྒུད་སོགས་ན། །དྲན་ཡང་དེ་ཚེ་ཅི་བགྱིར་མཆིས། །ཞེས་སོ། །འདི་དག་ནི་ངན་འགྲོའི་སྡོན་འགྲོ་ལ་མྱ་ངན་དང་གནས་སྐབས་ཇི་ལྟར་འབྱུང་ཚུལ་བསྟན་པ་སྟེ་ཚེ་འདིའི་ཉེས་དམིགས་དེ་ལྟར་འབྱུང་བ་ལ་བསམ་ནས་ལེ་ལོ་སྤོང་བའོ། །
 
 ཕྱི་མའི་ཉེས་དམིགས་ལ་བསམ་ནས་ལེ་ལོ་སྤང་བ་ལ། ་མྱོང་འགྱུར་དམྱལ་བའི་སྡུག་བསྔལ་བསམ་པ་ནི། ཁྱོད་ནི་འཆི་བ་ལ་ཉེ་བར་ཕྱོགས་པའི་དུས་སུ་ཉ་གསོན་པོ་བྱེ་ཚན་ལ་འགྲེ་ལྡོག་བྱེད་པར་འགྱུར་བ་ལྟ་བུའི་ཚེ་འདིར་ཡང་འཇིགས་པ་ཆེན་པོ་དང་ལྡན་པར་གྱུར་ན་ཐོག་མེད་ནས་ད་ལྟའི་བར་སྡིག་པ་མི་དགེ་བ་བྱས་པའི་ལས་ཀྱི་དབང་གིས་ཕྱི་མར་དམྱལ་བའི་གནས་རིས་སུ་སྐྱེས་ནས་དམྱལ་བ་མི་བཟད་བའི་སྡུག་བསྔལ་རྣམས་ནི་དངོས་སུ་མྱོང་དགོས་པར་གྱུར་པའི་༌ཚེ་འཇིགས་པ་ཆེན་པོ་དང་ལྡན་པ་སྨོས་ཅི་དགོས་ཞེས་པའོ། །ཡང་རྐང་པ་དང་པོའི་དོན་རྒྱ་གར་ཤར་ཕྱོགས་པ་རྣམས་ནམ་འདོད་ལ་རིམ་གྱིས་བཟའ་བའི་དོན་དུ་ཉ་གསོན་པོ་མང་པོ་ཆུ་བུམ་གྱི་ནང་དུ་བཞག་ནས་གསོ་ཞིང་བཟའ་འདོད་པའི་ཚེ་གསོད་པར་བྱེད་ལ་དེའི་ཚེ་ཆུ་སྣོད་ཀྱི་ནང་དུ་འགྲེ་ལྡོག་བྱེད་པ་ལྟ་བུ་༌་ཞེས་འགྲེལ་ཆེན་སོགས་སུ་བཤད་དོ། །
 
 དེ་ལྟར་དམྱལ་བའི་གནས་དེར་ཁྲོ་ཆུ་ཁོལ་མ་དང༌། ཟངས་ཞུན་ཁོལ་མ་ལ་སོགས་པའི་ཆུ་ཚན་གྱིས་ནི་ལུས་ལ་རེག་པར་གྱུར་པ་ན་དམྱལ་བ་པ་དག་གི་ལུས་ནི་ལས་ཀྱི་དབང་གིས་ཤིན་ཏུ་འཇམ་ཞིང་སྙི་བའི་གཞོན་ཤ་ཅན་དུ་ཡོད་ལ། དེ་ལྟ་བུར་ཅི་ཡང་མི་བཟོད་པའི་ལུས་ལ་རེག་པས་རབ་ཏུ་ཚ་ཞིང་གདུང་བའི་སྡུག་བསྔལ་མྱོང་བར་འགྱུར་བའི་དམྱལ་བ་ཡི་ནི་གནས་སུ་འཕེན་བྱེད་ཀྱི་འདུས་སྡིག་པ་མི་དགེ་བ་བཅུ་སོགས་མང་པོ་བྱས་ཤིང་བསགས་ནས་ད་ལྟ་ཁྱོད་ཅིའི་ཕྱིར་འདི་ལྟར་སྙིང་༌༌་སྟོབས་བསྐྱེད་དེ་ཇི་མི་སྙམ་པར་སྐྱིད་པོར་རློམ་ནས་སོས་དལ་བག་ཡངས་སུ་བྱས་ཏེ་སྙོམ་ལས་ཀྱི་ལེ་ལོའི་དང་དུ་ཡིད་བདེ་བར་གནས་ཏེ་དེ་ལྟར་གནས་པ་མི་རིགས་སོ་ཞེས་པ་སྟེ། སྔར་ཐོག་མེད་ནས་དམྱལ་བར་སྐྱེ་བའི་རྒྱུའི་སྡིག་པ་བསགས་པའང་དཔག་ཏུ་མེད་པ་ཡོད་པ་དང་ད་ལྟ་ཡང་ཉི་མ་རེ་རེ་ཞིང་ཡང་དམྱལ་བར་འཕེན་བྱེད་ཀྱི་ལས་ངན་དུ་མ་གསོག་པ་ལ་བསམ་ནས་ལེ་ལོ་མི་བྱ་བར་མགོ་ལ་མེ་ཤོར་བ་ལྟར་སྡིག་སྦྱོང་སོགས་ཀྱི་དགེ་བ་ལ་བརྩོན་པར་བྱ་དགོས་པའི་དོན་ཡིན་པར་གསུངས་སོ། །དེ་ལྟ་བུའི་དམྱལ་བའི་སྡུག་བསྔལ་རང་ཐོག་ཏུ་འབབ་ལ་དབུགས་འབྱུང་འཇུག་འགག་པའི་དུས་ཙམ་གྱིས་བར་དུ་ཆོད་པ་ལས་མེད་པས་སྡིག་པ་ཅན་འཇིགས་རིག་པ་ནི།བཤེས་སྤྲིང་ལས། སྡིག་ཅན་དབུགས་འབྱུང་འགག་པ་ཙམ་ཞིག་གི། །དུས་ཀྱིས་བར་དུ་ཆོད་རྣམས་དམྱལ་བ་ཡི། །སྡུག་བསྔལ་གཞལ་ཡས་ཐོས་ནས་རྣམ་སྟོང་དུ། །མི་འཇིགས་གང་ལགས་སོས་རྡོ་རྗེའི་རང་བཞིན་ནོ། །དམྱལ་བ་བྲིས་པ་མཐོང་དང་ཐོས་པ་དང༌། །དྲན་དང་བཀླག་དང་གཟུགས་སུ་བགྱིས་པས་ཀྱང་། འཇིགས་པ་སྐྱེད་པར་བགྱིད་ན་མི་བཟད་པའི། །རྣམ་སྨིན་ཉམས་སུ་མྱོང་ན་སྨོས་ཅི་འཚལ། །ཞེས་དང༌། རིགས་དྲུག་གི་སྡུག་བསྔལ་གྱི་ནང་ནས་དམྱལ་བའི་སྡུག་བསྔལ་བཟོད་གླགས་མེད་པ་ནི། །འདི་ན་ཉིན་གཅིག་མདུང་ཐུང་སུམ་བརྒྱ་ཡིས། །རབ་ཏུ་དྲག་བཏབ་སྡུག་བསྔལ་གང་ལགས་པ། །དེས་ནི་དམྱལ་བའི་སྡུག་བསྔལ་ཆུང་ངུ་ལའང་། །འོལ་ཡང་མི་བགྱི་ཆར་ཡང་མི་ཕོད་དེ། །ཞེས་དང་།དེའི་སྡུག་བསྔལ་ཡུན་རིང་བའི་ཚུལ་སྤྱི་ཙམ་ནི། དེ་ལྟར་སྡུག་བསྔལ་ཤིན་ཏུ་མི་བཟད་ལོ། །བྱེ་བ་ཕྲག་བརྒྱར་ཉམས་སུ་མྱོང་ཡང་ནི། །ཇི་སྲིད་མི་དགེ་དེ་ཟད་མ་གྱུར་པ། །དེ་སྲིད་སྲོག་དང་འབྲལ་བར་མི་འགྱུར་རོ། །ཞེས་གསུངས་ལ། བཟང་སྐྱོང་གིས་ཞུས་པར། འཛམ་བུའི་གླིང་པའི་མིདམྱལ་བའི་མི་ལ་བལྟར་འགྲོ་ན་མཐོང་མ་ཐག་ཏུ་འཆི་བའི་ཆོས་དང་ལྡན་པར་འགྱུར་རོ་ཞེས་དང༌།བདུལ་བ་ལུང་ལས། ཚེ་དང་ལྡན་པ་གང་གི་ཀིའི་སྤུན་ཞེས་པ་ཚེ་རབས་ལྔ་བརྒྱར་དམྱལ་བར་སྐྱེས་པ་ཞིག་མིར་སྐྱེས། རབ་ཏུ་བྱུང་ནས་དམྱལ་བའི་གཏམ་ཐོས་པས་སྔར་དེར་སྐྱེས་པ་དྲན་པས་བ་སྤུའི་ཁུང་བུ་ནས་ཁྲག་མང་པོ་ཟག་པས་ཆོས་གོས་ཁྲ་བོར་གྱུར་པ་ན། ལུས་ཕྱིས་བཅང་བར་ཞེས་གནང་བར་བཤད་དོ། །དེས་ནི་ཕྱི་མར་དམྱལ་བའི་སྡུག་བསྔལ་དངོས་སུ་མྱོང་ཚུལ་ལ་བརྟགས་ཏེ་ད་ལྟ་ནས་འཇིགས་སྐྲག་དང་སྐྱོ་བ་བསྐྱེད་ནས་དེར་སྐྱེ་བའི་རྒྱུ་སྔར་བསགས་ལ་འགྱོད་བཤགས་དང་ཕྱིས་འབྱུང་ལ་སྡོམ་སེམས་བརྟན་པོ་བསྟེན་དགོས་པར་བསྟན་ཏོ། །
 
 འདི་ཕྱིའི་ཉེས་དམིགས་འབྱུང་བའི་རྒྱུར་བསམ་སྟེ་སྐྱོ་བ་སྐྱེད་པ་ནི། འདི་དང་ཕྱི་མའི་སྐབས་སུ་བདེ་བ་འབྱུང་བའི་རྒྱུ་དགེ་བ་ལ་ཅུང་ཟད་ཀྱང་བརྩོན་པ་མེད་པར་འབྲས་བུ་བདེ་ཞིང་ཡིད་དུ་འོང་བ་འདོད་པ་དང་། དཀའ་སྤྱད་སོགས་ཀྱི་སྡུག་བསྔལ་ཕྲ་མོ་ཙམ་ལའང་བསྲན་མི་ནུས་པའི་བཟེ་རེ་ཅན་ལ་སྡུག་བསྔལ་སྣ་ཚོགས་ཀྱི་གནོད་པ་མང་པོ་ཆར་བཞིན་འབབ་པར་འགྱུར་ཞིང་ཞེས་པའམ། རྒྱ་དཔེར། གཞོན་ཤ་ཅན་ལ་གནོད་མང་ཞིང༌། ཞེས་འབྱུང་སྟེ་བཟེ་རེ་ཅན་དང་གཞོན་ཤ་ཅན་གཉིས་ཀ་གནོད་པ་ཅི་ཡང་མི་བཟོད་པར་འདྲ་བས་སོ། །སྐྱེས་ཕྱིན་ཆད་འཆི་བདག་གིས་ངེས་པར་དབང་དུ་བྱས་ནས་དེ་ལས་ནམ་ཡང་འདའ་མི་ནུས་པའི་འཆི་བས་བཟུང་བཞིན་དུ་ཡང་ལྷ་འདོད་ཡོན་གྱི་བདེ་བས་བག་མེད་དུ་མྱོས་ནས་འཆི་བ་མི་དྲན་པ་དང་འདྲ་བའམ་ཡང་ན་ལྷ་ལ་འཆི་མེད་ཅེས་བརྗོད་པ་དང་འདྲ་བར་འཆི་བ་མེད་པ་ལྟར་ཡུན་རིང་དུ་གནས་པར་འདོད་པའི་ཞེ་འདོད་དང་གནས་ཚུལ་ཕྱིན་ཅི་ལོག་ཏུ་གྱུར་པའི་རྨོངས་པ་འགལ་འདུ་ཅན་རྣམས་གློ་བུར་དུ་འཆི་བདག་གིས་ཟིན་པར་གྱུར་པ་སོགས་ཀྱི་ཚེ་ཀྱི་ཧུད་ཅེས་པའི་སྨྲེ་སྔགས་དང་༌བཅས་བཞིན་དུ་འཆི་བའི་སྡུག་བསྔལ་དང་གཤིན་རྗེའི་འཇིགས་པ་དང་ངན་སོང་གི་སྡུག་བསྔལ་དག་གིས་བརྒྱུད་མར་བཅོམ་པར་འགྱུར་ཞེས་པའམ།། ཡང་ན་དེ་ལྟ་བུའི་རྨོངས་པ་འགལ་འདུ་ཅན་རྣམས་ལ་བསྟན་བཅོས་རྩོམ་པ་པོའི་སྙིང་རྗེའི་དབང་གིས་ཀྱི་ཧུད་རྨོངས་པ་རྣམས་འདོད་པ་མི་འཐོབ་ཅིང་མི་འདོད་པ་ཐོག་ཏུ་འབབ་པའི་སྡུག་བསྔལ་དག་གིས་བཅོམ་པར་འགྱུར་ཞེས་སྨྲས་པའི་དོན་ནོ།།དེ་དག་ཕྱིན་ཅི་ལོག་གི་འཁྲུལ་པ་ཅན་ནམ་འགལ་འདུ་ཅན་ཡིན་པའི་རྒྱུ་མཚན་ནི། འབྲས་བུ་བདེ་བ་འདོད་ན་རྒྱུ་དགེ་བ་ལ་བརྩོན་རིགས་པ་ལས་དགེ་བ་ལ་མི་བརྩོན་པར་བདེ་སྐྱིད་འོང་བར་རེ་བ་དང་། སྡུག་བསྔལ་ལ་བསྲན་ནུས་ན་སྡུག་བསྔལ་གྱིས་དེ་ཙམ་གནོད་མི་ནུས་ཀྱང་ཅུང་ཟད་ཙམ་ཡང་བསྲན་མི་ནུས་པའི་ཕྱིར་སྡུག་བསྔལ་ཆུང་ངུས་ཀྱང་ཆེས་ཆེར་གནོད་པ་དང༌། འཆི་བདག་གིས་བཟུང་བཞིན་དུ་འཆི་མི་དགོས་པ་ལྟར་བག་བརྐྱང་སྟེ་སྡོད་མི་རིགས་ཀྱང་ལྷ་དང་འདྲ་བར་ཡུན་རིང་པོའི་བར་དུ་མི་འཆི་བར་གསོན་དུ་རེ་བའི་ཕྱིར་ཏེ་དེ་ལྟ་བུའི་རྨོངས་པ་རྣམས་ནི་སྙིང་རྗེའི་གནས་སུ་འོས་པའོ། །དེ་ལྟར་འཆི་བ་མི་རྟག་པ་དང་སྲིད་པའི་སྡུག་བསྔལ་བསྟན་པ་ནི་སྲིད་པ་ལས་ཡིད་འབྱུང་བའི་སྐྱོ་བ་སྐྱེད་པའི་ཐབས་ཏེ། གོང་དུ་འཁོར་བའི་སྡུག་བསྔལ་གྱིས་མི་སྐྱོ་བ་ལས་ལེ་ལོ་ཉེ་བར་སྐྱེ་བར་གསུངས་པ་དེ་ཉིད་ཀྱི་གཉེན་པོ་སྒོམ་པའི་ཚུལ་ལོ།།དེ་ལྟར་འཆི་བ་བསམ་པ་ནི་དྲན་པའི་མཆོག་གམ་འདུ་ཤེས་ཀྱི་མཆོག་དང་འཁོར་བ་ལས་ཡིད་འབྱུང་བ་ནི་བསམ་པའི་ནང་ནས་མཆོག་ཡིན་ཏེ། དྲན་པ་ཉེར་གཞག་ལས། འཆི་བ་སོམས་དང་བརྟན་པ་རྣམས། །དེ་ལས་བཟློག་ཐབས་མེད་པ་ཡིན། །གང་འདི་འཆི་བ་འབྱུང་བ་ནི། །དྲན་པའི་མཆོག་ཏུ་རབ་ཏུ་བསྔགས། །ཞེས་དང་། རྒྱལ་པོ་ལ་གདམས་པ་ལས་ཀྱང་། རྗེས་ཐམས་ཅད་ཀྱི་ནང་ན་གླང་པོ་ཆེའི་རྗེས་མཆོག་གོ།མེ་ཏོག་རྣམས་ཀྱི་ནང་ན་པད་མ་དཀར་པོ་མཆོག་གོ།འདུ་ཤེས་ཐམས་ཅད་ཀྱི་ནང་ན་མི་རྟག་པའི་འདུ་ཤེས་མཆོག་གོ།བསམ་པ་རྣམས་ཀྱི་ནང་ན་འཁོར་བ་ལས་ཡིད་འབྱུང་བ་མཆོག་གོ།རྒྱལ་པོ་ཆེན་པོ་འཁོར་བ་ལས་ཡིད་བྱུང་བ་ལེགས་སོ་སྐྱོ་བ་སྐྱེས་པ་ལེགས་སོ་ཞེས་གསུངས། 
 
 རྟེན་བཟང་རྙེད་དུས་ལེ་ལོ་སྤངས་ཏེ་འབད་པར་གདམས་པ་ནི། ད་ལྟ་དལ་འབྱོར་གྱི་ཆོས་དང་ལྡན་པའི་མི་ཡི་ལུས་རྟེན་གྲུ་བོ་ཆེ་བཟང་པོ་དང་འདྲ་བ་ཐོབ་པ་འདི་དོན་ཤིན་ཏུ་ཆེ་བས་དེ་ལ་བརྟེན་ནས་ནིའམ་བརྟེན་ནས་སུ་སྡུག་བསྔལ་གྱི་རང་བཞིན་གྱི་སྲིད་པའི་ཆུ་བོ་ཆེན་པོ་རྒྱ་ཆེ་ལ་གཏིང་ཟབ་པས་བརྒལ་བར་དཀའ་བ་སྐྱེ་རྒ་ན་འཆི་སོགས་གནོད་པ་མི་བཟད་པ་སྣ་ཚོགས་པའི་དབའ་རླབས་དང་ལྡན་པ་འདི་ལས་སྒྲོལ་བའི་ཐབས་ལ་འབད་པར་བྱོས་ལ་འཁོར་བའི་སྡུག་བསྔལ་ལས་རྒྱབ་ཀྱིས་ཕྱོགས་པར་བྱ་དགོས་ཏེ། རྟེན་འདི་ལ་སྲིད་མཚོ་ལས་བརྒལ་ནས་ཐར་བའི་སྐམ་སར་བགྲོད་ནུས་པའི་ནུས་པ་ཁྱད་པར་ཅན་ཡོད་པས་སོ། །ད་ལྟ་ལེ་ལོའི་དབང་དུ་བཏང་ནས་དོན་མེད་དང་དོན་ཆུང་གི་ལས་ལ་འབད་ནས་ལུས་རྟེན་གྱི་གྲུ་བཟང་པོ་འདི་ཆུད་ཟོས་སུ་གྱུར་ན་ཕྱི་ནས་སམ་སླར་ཡང་ཤིན་ཏུ་རྙེད་དཀའ་བས་༌ན་ཀ་ཡེ་རྨོངས་པ་ཁྱོད་ཅེས་རང་ཉིད་ལ་བོས་ནས་གྲུ་ཡོད་དུས་ཆུ་བོ་ལས་བརྒལ་དགོས་པ་ལྟར་ད་རེས་སྡུག་བསྔལ་གྱི་ཆུ་མཚོ་ཆེན་པོའི་ཕ་རོལ་དུ་སྒྲོལ་ནུས་པའི་ལུས་རྟེན་གྲུ་དང་འདྲ་བ་འདི་ལྟ་བུ་ལན་ཅིག་ཐོབ་པའི་དུས་སུ་བག་མེད་པའི་ངང་དུ་གཉིད་མ་ལོག་པར་དཀར་ནག་གི་ལས་ལ་བླང་དོར་ཚུལ་བཞིན་དུ་གྱིས་ལ་སྲིད་པའི་སྡུག་བསྔལ་ལས་ངེས་པར་འབྱུང་བའི་ཐབས་ལམ་བསླབ་པ་གསུམ་ཉམས་སུ་ལེན་པ་ལ་བརྩོན་ནས་གཉིད་སོགས་ལ་བརྟེན་པའི་སྙོམ་ལས་ཀྱི་ལེ་ལོ་འགོག་པ་ལ་འབད་པར་གྱིས་ཤིག་ཅེས་པའོ། །ཀླུ་སྒྲུབ་ཀྱིས། བསོད་ནམས་ཆེན་པོའི་རིན་གྱིས་ནི། །ཁྱོད་ཀྱིས་ལུས་ཀྱི་གྲུ་ཉོས་པ། །ཇི་སྲིད་ཆགས་པར་མ་གྱུར་པ། །སྡུག་བསྔལ་རྒྱ་མཚོའི་ཕ་རོལ་སོང་། །ཞེས་དང༌། ལམ་སྒྲོན་དུ། །གཉིད་རྨུགས་ལེ་ལོ་སྤང་བྱ་ཞིང་། །རྟག་ཏུ་བརྩོན་འགྲུས་འབད་པར་བྱ། །ཞེས་གསུངས། དེས་ན་གོང་དུ་བཤད་པ་ངན་སོང་རང་གི་སྡུག་བསྔལ་བསམ་ནས་ད་ལྟ་དེ་འདྲའི་སྡུག་བསྔལ་ཅན་གྱི་གནས་སུ་མ་སྐྱེས་པར་ཐོབ་པར་དཀའ་བ་འཛམ་བུའི་གླིང་གི་མིའི་རྟེན་ཁྱད་པར་ཅན་ཐོབ་པའི་དུས་འདིར་ལས་འབྲས་ཀྱི་བླང་དོར་ཚུལ་བཞིན་དུ་བྱས་ནས་ཕྱིས་ངན་འགྲོར་སྐྱེ་བ་རྒྱུན་གཅོད་པ་དང་ཐར་བ་སྒྲུབ་པ་ལ་མཐོ་རིས་ཀྱི་རྟེན་བརྒྱུད་མར་རྙེད་དགོས་པས་དེ་ཐོབ་བྱེད་ཀྱི་རྒྱུ་ཚུལ་ཁྲིམས་སྲུང་བ་སོགས་ལ་ད་ལྟ་བརྩོན་དགོས་ཏེ།ཀླུ་སྒྲུབ་ཀྱིས། རབ་ཏུ་ཚ་ཞིང་གྲང་བ་ཡི། །དམྱལ་བ་ཉི་མ་གཅིག་བཞིན་དྲན། །བཀྲེས་སྐོམ་དག་གིས་རིད་པ་ཡི། །ཡི་དྭགས་དག་ཀྱང་དྲན་པར་བྱ། །རྨོངས་པའི་སྡུག་བསྔལ་རབ་མང་བའི།།བྱོལ་སོང་བལྟ་ཞིང་དྲན་པར་བྱ། །དེ་རྒྱུ་རྣམ་སྤངང་བདེ་རྒྱུ་སྤྱད། །ཐོབ་དཀའ་འཛམ་གླིངམི་ཡི་ལུས། །དེ་ཐོབ་དུས་སུ་ངན་སོང་རྒྱུ། །རབ་ཏུ་བསྒྲིམས་ཏེ་གཅད་པར་བྱ། །ཞེས་གསུངས་པའི་ཕྱིར། དེ་དག་གིས་ནི་ཕྱི་བཤོལ་བྱེད་པའི་ལེ་ལོ་སྤོང་པའི་ཐབས་སུ་འཆི་བ་མི་རྟག་པ་དང་ཤི་བའི་འོག་ཏུ་ངན་འགྲོར་ལྟུང་བ་དང་དལ་འབྱོར་གྱི་ལུས་རྟེན་རྙེད་དཀའ་བའི་ཚུལ་གསུམ་པོ་ལ་ཡང་ཡང་བསམ་པར་བྱས་ཏེ་ལོང་ཡོད་དུ་འཛིན་པའི་ལེ་ལོ་སྐྱེ་བའི་སྐབས་བཅོམ་ནས་ལོང་མེད་ཀྱི་བློ་སྣ་རྒྱུད་ལ་སྐྱེད་པའི་ཚུལ་བསྟན་པ་ཡིན་ནོ། །འདིར་དེ་རྣམས་བསམ་སྟེ་སྙོམ་ལས་ཀྱི་ལེ་ལོ་སྤངས་ནས་བརྩོན་འགྲུས་རྩོམ་དགོས་པར་བསྟན་པ་བཞིན་དུ་བསླབ་བཏུས་སུ་དེ་རྣམས་བསམ་ནས་བྱིངརྒོད་སྤོངཚུལ་ཡང་བསམ་གཏན་གྱི་ལེའུ་གསུངས་སོ། །གཞན་ཡང་སྔར་སྡིག་བཤགས་སྐབས་འཆི་བ་མི་རྟག་པ་བསྟན་པ་ནི་དེ་བསམ་ནས་མྱུར་དུ་སྡིག་སྦྱོང་ལ་འབད་དགོས་པ་དང་འདིར་དེ་བསྟན་པ་ནི་འཆི་བ་བསམ་སྟེ་ལེ་ལོ་སྤངས་ནས་མྱུར་དུ་བརྩོན་འགྲུས་རྩོམ་དགོས་པའི་དོན་ཡིན་ལ། དེ་བཞིན་དུ་སྔར་བག་ཡོད་ལེའུར་རྣལ་འབྱོར་རྙེད་དཀའ་བསྟན་པ་ནི་དེ་བསམ་ནས་བསྒྲུབ་བྱ་བསླབ་པ་སོགས་ལ་བག་ཡོད་བྱ་དགོས་པ་དང་འདིར་དེ་བསྟན་པ་ནི་དོན་དེ་ཉིད་བསམས་ནས་ལེ་ལོ་སོགས་ཀྱི་དབང་དུ་མི་གཏོང་བར་བརྩོན་འགྲུས་རྩོམ་དགོས་པ་འི་དོན་ཡིན་པས་དེ་སྔར་དགོས་ཆེད་སོ་སོར་ཤེས་པར་བྱའོ།།
 
 གཉིས་པ་བྱ་བ་ངན་ཞེན་གྱི་ལེ་ལོའི་གཉེན་པོ་སྒོམ་ཚུལ་ནི། དགའ་བའི་རྒྱུ་ནི་སོགས་ཏེ་གནས་སྐབས་དང་མཐར་ཐུག་ཀུན་ཏུ་དགའ་བ་དང་བདེ་བའི་རྒྱུའམ་རྒྱུན་ནི་ཟད་པ་མེད་པ་མཐའ་ཡས་པ་འབྱུང་།བའི་ཐབས་སམ་རྒྱུ་བླ་ན་མེད་པ་དམ་པའི་ཆོས་ཉམས་སུ་ལེན་པ་ལ་དགའ་ཞིང་སྤྲོ་བ་ཡིན་པ་ལ། དེ་ལྟ་བུའི་དགའ་བའི་མཆོག་དེ་ཉིད་སྤངས་ནས་འཁོར་བའི་སྡུག་བསྔལ་སྣ་ཚོགས་པ་འབྱུང་བའི་རྒྱུ་ཉིད་དུ་གྱུར་པའི་ཁ་ན་མ་ཐོ་བ་དང་བཅས་པ་སྡིག་པའི་ལས་དང་འདུ་འཛི་མང་པོ་ཡིས་སེམས་ཕྱི་རོལ་གྱི་ཡུལ་སྣ་ཚོགས་ལ་གཡེང་བ་དང་ཆགས་པའི་དབང་གིས་གཟུགས་སྒྲ་སོགས་ལ་སེམས་འཕྲོ་ཞིང་རྒོད་པ་དང༌། ངག་གི་རྣམ་འགྱུར་བག་མེད་པའི་དགའ་བ་དང་བཅས་པས་ཧ་ཧ་ཞེས་དགོད་ཅིང་ག་ཞ་བྱེད་པ་དང་གླུ་དབྱངས་ལེན་པ་དང་གཞན་ཡང་དོན་མེད་པའི་ཅལ་ཅོལ་མང་དུ་སྨྲ་བ་དང༌། ལུས་ཀྱིས་གར་དང་མཆོངརྒྱུག་བྱེད་པ་ལ་སོགས་པ་ཆོས་དང་འགལ་ཞིང་དོན་མེད་པའི་བྱ་བ་མང་པོ་རྣམས་བྱེད་པ་ལ་ཁྱོད་ཅི་ཡི་ཕྱིར་དགའ་སྟེ་དགའ་མི་རིགས་ཏེ་དེ་དག་ལ་དགའ་བ་ནི་ཚེ་འདིའི་དོན་ཆེན་པོ་ཉམས་པར་བྱེད་པའི་རྒྱུ་དངཕྱི་མའི་སྐབས་སུ་སྡུག་བསྔལ་དུ་མ་སྐྱེད་པའི་རྒྱུའམ་གཞིར་གྱུར་པ་ཡིན་པའི་ཕྱིར།དེས་ན་དེ་དག་ལ་དགའ་བ་ནི། རིན་ཆེན་ཕྲེང་བར། ཆགས་པ་ལེ་ལོ་ཅན་གྱི་ཡིན། །ཞེས་པ་ལྟར་བྱ་བ་ངན་པ་ལ་ཆགས་ཤིང་ཞེན་པའི་ལེ་ལོ་ཡིན་པའི་ཕྱིར་དེ་དག་འགོག་པའི་ཐབས་ལ་བརྩོན་པར་བྱའོ།།འདི་ལ་དགའ་བའི་རྒྱུན་ནི་མཐའ་ཡས་ཞེས་ཡོང་བ་འཆད་བདེའོ། །དེ་ལྟར་ཀློག་པ་ཐོས་བསམ་དང་སྤོང་བ་བསམ་གཏན་སྒོམ་པ་སོགས་དམ་པའི་ཆོས་ཀྱི་དགའ་བདེ་སྤངས་ནས་དོན་མེད་པ་ཉེས་པ་ཆེ་བའི་ཚོང་དང་ཞིང་ལས་སོགས་ཁྱིམ་ན་གནས་པའི་ལས་ངན་པ་ལ་དགའ་བའི་ཉེས་དམིགས་ནི། ལྷག་བསམ་བསྐུལ་བ་ལས། བླ་མས་བསྐུལ་ན་བཀའ་བློ་མི་བདེ་ཞིང་རྗེས་སུ་བསྟན་པ་མཐུན་པར་མི་འཛིན་པ། དེ་ནི་མྱུར་དུ་ཚུལ་ཁྲིམས་ཉམས་པར་འགྱུར། །ཉེས་པ་འདི་དག་ལས་ལ་དགའ་བའི་ཡིན། །ཁྱིམ་ན་གནས་པའི་ལས་རྣམས་རྟག་སེམས་པ། །དེ་ནི་རྟག་ཏུ་གདུང་བར་བམའགྱུར་བ་སྟེ། །བསམ་གཏན་དང་ནི་སྤོང་བ་དེ་མི་བྱེད། །ཉེས་པ་འདི་དག་ལས་ལ་དགའ་བའི་ཡིན། །དེ་ཡིས་འདོད་ཆགས་ཤས་ནི་ཆེ་བར་སྐྱེད། །དེ་ནི་རོ་བྲོ་རྣམས་ལ་ཆགས་ཤིང་ཞེན། །དེ་ནི་ངན་ངོན་ཙམ་གྱིས་དགའ་མི་འགྱུར། །ཉེས་པ་འདི་དག་ལས་ལ་དགའ་བའི་ཡིན། །དེ་ནི་འཁོར་མང་པོ་ལ་དགའ་འགྱུར་ཏེ། །དེ་ཉམས་ན་ནི་ཤིན་ཏུ་སྡུག་བསྔལ་འགྱུར།།དེ་ནི་བོང་བུ་བཞིན་དུ་འདྲེ་བར་འགྱུར། །ཉེས་པ་འདི་དག་ལས་ལ་དགའ་བའི་ཡིན། །ཞེས་སོགས་དང༌། གང་དག་མཆོག་གི་ཆོས་ཡོངས་སུ་སྤངས་ནས་ལས་ངོན་པ་རྣམས་རྩོམ་པའི་བྱང་ཆུབ་སེམས་དཔའ་དེ་དག་ནི་ཤེས་རབ་ཤིན་ཏུ་ཆུང་བར་འགྱུར་རོ། །བྱམས་པ་ཁྱོད་ལ་བསྟན་ཏོ་ཁྱོད་ཀྱིས་ཁོང་དུ་ཆུད་པར་བྱའོ། །གང་དག་ལ་བརྩོན་པ་མེད་པ་དང་བསམ་གཏན་མེད་པ་དང་སྤོང་བ་མེད་པ་དང་ཁ་ཏོན་བྱ་བ་དང་ཐོས་པ་ཡོངས་སུ་ཚོལ་བ་མེད་པའི་བྱང་ཆུབ་སེམས་དཔའ་དེ་བཞིན་གཤེགས་པའི་བསྟན་པ་ལ་རབ་ཏུ་བྱུང་བ་མ་ཡིན་ནོ་ཞེས་སོགས་བསླབ་བཏུས་སུ་དྲངས་པ་བཞིན་ནོ། །མདོར་ན་བྱ་བ་ངན་ཞེན་གྱི་ལེ་ལོའི་གཉེན་པོར་དམ་པའི་ཆོས་ནི་ཚེ་འདི་ཕྱིའི་དག འ་བ་མཐའ་ཡས་པའི་རྒྱུ་ཡིན་པ་དང་ཁ་ན་མ་ཐོ་བའི་སྡིག་པའི་ལས་དང་དོན་མེད་པའི་རྣམ་གཡེང་སྐྱེད་བྱེད་ཀྱི་ལས་རྣམས་ནི་ཚེ་འདིར་དོན་ཆེན་པོ་དམ་པའི་ཆོས་ཀྱི་བྱ་བ་ཉམས་པར་བྱེད་པ་དང་ཕྱི་མར་ཡང་ངན་འགྲོའི་སྡུག་བསྔལ་སོགས་མི་འདོད་པ་མཐའ་ཡས་པ་སྐྱེད་བྱེད་ཀྱི་རྒྱུ་ཡིན་ཚུལ་ཡང་ཡང་བསམ་ནས་དེ་སྤོང་བ་ཡིན་ནོ།།
 
 གསུམ་པ་སྒྱིད་ལུག་གི་ལེ་ལོའི་གཉེན་པོ་སྒོམ་ཚུལ་ནི། སྐྱིད་ལུག་མེད་དང་ཞེས་སོགས་ཏེ། དེ་ཡང་གོང་དུ་བཤད་པ་དེ་ལྟར་སྙོམ་ལས་ཀྱི་ལེ་ལོ་དང་བྱ་བ་ངན་ཞེན་གྱི་ལེ་ལོ་རྣམས་བཀག་ནས་དམ་པའི་ཆོས་ཉམས་སུ་ལེན་པ་ལ་སྤྲོ་བ་བྱུང་ཡང་དེ་ཙམ་གྱིས་མི་ཆོག་པར་ཐེག་པ་མཆོག་གི་ལམ་ལ་སློབ་དགོས་པས་དེ་ལ་བདག་ལྟ་བུས་སྒྲུབ་ག་ལ་ནུས་སྙམ་དུ་སྒྱིད་ལུག་པའམ་སེམས་ཞུམ་པར་གྱུར་ན་དེ་ཉིད་བསལ་བར་བྱ་དགོས་པས་འདིར་དེ་བསལ་ཐབས་ཀྱི་གཉེན་པོ་འཆད་ལ།དེ་ལ་ཡང་ཐོག་མར། མདོར་བསྟན་གྱི་སྒོ་ནས་འབད་པར་གདམས་པ་ནི། དཔེར་ན་འཇིག་རྟེན་པའི་རྒྱལ་པོ་ཆེན་པོ་དག་ཆོས་བཞིའི་སྒོ་ནས་དགྲ་སྡེ་ལས་རྒྱལ་བར་བྱེད་པ་ལྟར་བྱང་ཆུབ་སེམས་དཔས་ཀྱང་སྤང་བྱ་མི་མཐུན་ཕྱོགས་ལས་རྒྱལ་བར་བྱེད་པ་ལ་ཐོག་མར་ལམ་ལ་སློབ་པའི་དུས་སུ་སེམས་ཀྱི་གཟེངས་བསྟོད་དེ་བསམ་པ་སྐྱིད་ལུག་པ་མེད་པར་གོ་ཆ་ཆེན་པོ་བགོ་བ་གོ་ཆའི་བརྩོན་འགྲུས་དང༌། སྦྱོར་བས་གཉེན་པོ་སྟོབས་ལྡན་དཔུངཚོགས་བཞི་བསགས་པ་དང༌། དངོས་གཞི་དྲན་པ་དང་ཤེས་བཞིན་ལ་བརྟེན་ནས་དངོས་སུ་འཇུག་ལྡོག་ལྷུར་བླངབྱ་བ་དང༌། མཇུག་སྒོ་གསུམ་ལས་རུང་དུ་བྱས་པའི་སྒོ་ནས་ད་ས་ལམ་གཉེན་པོས་བདག་ཉིད་དབང་དུ་བྱ་བ་དང༌། དེ་ནས་འོག་ཏུ་བསམ་གཏན་ལེའུར་འཆད་པར་འགྱུར་བ་ལྟར་བདག་དང་གཞན་དུ་མཉམ་པ་ཉིད་ཀྱི་སེམས་དང༌། དེ་ནས་བདག་དང་གཞན་དུ་བརྗེ་བར་བྱ་བའི་སེམས་ནི་བསྒོམ་པར་གྱིས་ཤིག་ཅེས་པའོ། །བདག་གཞན་མཉམ་བརྗེ་སྒོམ་པ་བསམ་གཏན་ལེའུའི་བརྗོད་བྱ་ཡིན་ནའང་བརྩོན་འགྲུས་ཀྱིས་སེམས་ལས་རུང་དུ་བྱས་པའི་འབྲས་བུར་བསྟན་པའི་ཕྱིར་འདིར་མདོར་བསྟན་དུ་སྨོས་པའོ། །བི་བྷུ་ཏིས་ཚིགས་བཅད་འདི་གཞན་གྱིས་བཅུག་པ་ཡིན་གྱི་སློབ་དཔོན་གྱི་གསུང་མིན་ཏེ་བདག་གཞན་མཉམ་བརྗེ་འདིར་འཆད་པ་སྐབས་སུ་མ་བབས་པའི་ཕྱིར་ཞེས་སོགས་གསུང་ནའང་འགྲེལ་བ་གཞན་ཐམས་ཅད་ཀྱིས་གཞུང་ན་ཡོད་པ་འདི་བཞིན་དུ་བཀྲལ་ནས་འཆད་པ་ཡིན་པར་གསུངས་སོ། །
 
 དོན་དེ་ཉིད་རྒྱས་པར་འཆད་པ་ལ། ཐོབ་བྱ་བྱང་ཆུབ་ལ་སྒྱིད་ལུག་དགག་པ་ནི།ཐོབ་བྱ་སངས་རྒྱས་ཉིད་ནི་སྐྱོན་མཐའ་དག་ཟད་པ་དང་ཡོན་ཏན་མཐའ་ཡས་པ་རྫོགས་པ་ཡིན་ན་དེ་ནི་དབང་རྣོན་བརྩོན་འགྲུས་དང་ལྡན་པ་ཚོགས་རྒྱ་ཆེན་པོ་བསགས་པ་བྱ་དཀའ་བའི་སྤྱོད་པ་ལ་བསྐལ་བ་གྲངས་མེད་དུ་མའི་བར་དུ་སློབ་ནུས་པ་ཞིག་གིས་བསྒྲུབ་པར་བྱ་དགོས་ཀྱི་བདག་འདྲ་བདག་གིས་ནི་ཡོན་ཏན་སྣ་རེ་སྒྲུབ་པ་དང་སྐྱོན་སྣ་རེ་སྤོང་བའང་ཆེས་དཀའ་བར་སྣང་བས་འབད་པ་བྱས་ཀྱང་འབྲས་བུ་བྱང་ཆུབ་ཆེན་པོ་སྒྲུབ་པ་དང་ཐོབ་པར་ག་ལ་ནུས་ཞེས་བདག་ཉིད་ལ་བརྙས་པས་སྐྱིད་ལུག་པར་ནི་མི་བྱ་སྟེ་དོན་ཆེན་པོ་ལས་ཉམས་པར་འགྱུར་བས་སོ། །དེ་ཡང་ཞུམ་པའི་སེམས་དེ་ལྟ་བུ་དངོས་སུ་བྱུང་ན་སྔར་སེམས་བསྐྱེད་བླངས་པ་དེ་གཏོང་བས་ཉེས་དམིགས་ཤིན་ཏུ་ཆེ་ལ་དངོས་སུ་མ་བྱུང་ཡང་དང་པོ་ནས་དེ་ལྟ་བུའི་སེམས་མི་སྐྱེ་བའི་ཐབ་ལ་བརྩོན་དགོས་ལ། བརྩོན་ཚུལ་ཡང་འདི་ལྟར་དེ་བཞིན་གཤེགས་པ་ནི་ཕྱིན་ཅི་ལོག་གསུང་བའི་རྒྱུ་མེད་པའི་ཕྱིར་བརྫུན་པ་དང་ལོག་པར་མི་གསུང་གི་བདེན་པ་དང་ཡང་དག་པ་ཉག་གཅིག་གསུང་བར་མཛད་ལ་དེ་ཉིད་གཞན་དུ་མི་འགྱུར་བས་བདེན་པའི་ཚིག་འདི་དག་གསུངས་པ་ལ་ཡིད་ཆེས་བསྐྱེད་པར་བྱ་རིགས་ལ།
 
 ཇི་ལྟར་གསུངས་ན། འདི་སྐད་དུ་སྦྲང་བུ་དང་ཤ་སྦྲང་དང་བུང་བ་དང་དེ་བཊིན་སྲོག་ཆགས་སྲིན་བུར་གྱུར་པ་སོགས་བདག་པས་ཆེས་རིགས་དམན་པའི་སེམས་ཅན་རྣམས་སུ་གང་སྐྱེས་པར་གྱུར་པ་དེ་དག་རྣམས་ཀྱིས་ཀྱང་བརྩོན་པའི་སྟོབས་ཁྱད་པར་ཅན་བསྐྱེད་ནས་ཚོགས་བསགས་པར་བྱས་ན་བྱང་ཆུབ་ཆེན་པོ་ཤིན་ཏུ་ཐོབ་པར་དཀའ་བ་བླ་ན་མེད་པ་ཡང་འཐོབ་པར་འགྱུར་ན་
 
 བདག་ལྟ་བུ་རིགས་ཀྱི་སྒོ་ནས་ཁྱད་པར་དུ་གྱུར་པ་འགྲོ་བ་མིར་སྐྱེས་པས་རྟེན་བཟང་ལ་བསམ་པ་ཁྱད་པར་དུ་གྱུར་པ་བྱང་ཆུབ་ཆེན་པོ་སྒྲུབ་པའི་ཐབས་ལ་ཕན་པ་དང་གནོད་པའི་རྒྱུར་གྱུར་པ་དགེ་མི་དགེའི་བླང་དོར་གྱི་གནས་མ་ནོར་བ་ལ་རྣམ་༌པར་དཔྱོད་པའི་བློ་གྲོས་ཀྱི་མཐུ་ཐོབ་པས་དེའི་ཚུལ་ལེགས་པར་ངོ་ཤེས་ཤིང་ཁོང་དུ་ཆུད་པར་ནུས་པས་ན་བྱང་ཆུབ་ཀྱི་སྤྱོད་པ་རྟེན་སེམས་བསྐྱེད་དང་བཅས་པ་བླངས་ནས་དེ་ལ་ཚུལ་བཞིན་དུ་བསླབ་སྟེ་བརྩོན་པ་མ་བཏང་ན་ཞེས་སམ། རྒྱ་དཔེ་ལྟར་ན། ཀུན་མཁྱེན་ཚུལ་འདི་མ་བཏང་ན། །ཞེས་འབྱུང་སྟེ་ཀུན་མཁྱེན་ཐོབ་བྱེད་ཀྱི་ཚུལ་སྤྱོད་པ་ཉམས་ལེན་གྱི་བྱ་བ་མ་བཏང་ན་ཞེས་པ་ཡིན་ལ། དེ་བས་ན་བདག་གིས་བྱང་ཆུབ་ཆེན་པོ་སངས་རྒྱས་ཀྱི་གོ་འཕང་ཅིས་མི་ཐོབ་སྟེ་ངེས་པར་ཐོབ་ནུས་སོ་ཞེས་གསུངས་ཏེ།ལག་བཟངས་ཀྱིས་ཞུས་པ་ལས། ལག་བཟངས་གཞན་ཡང་བྱང་ཆུབ་སེམས་དཔའ་འདི་ལྟར་ཡང་དག་པར་རྗེས་སུ་སློབ་སྟེ་གང་དག་སེང་གེ་དང་སྟག་དང་ཁྱི་དང་ལྕེ་སྤྱང་དང་བྱ་རྒོད་དང་ཁྲུང་ཁྲུང་དང་བྱ་རོག་དང་འུག་པ་དང་སྲིན་བུ་དང་སྦྲང་མ་དང་སྦྲང་བུ་དང་ཤ་སྦྲང་དུ་གྱུར་པ་དེ་དག་ཀྱང་བླ་ན་མེད་པའི་བྱང་ཆུབ་ཏུ་འཚང་རྒྱ་བར་འགྱུར་ན་བདག་མིར་གྱུར་བཞིན་དུ་སྲོག་གི་ཕྱིར་ཡང་ཅིའི་ཕྱིར་རྫོགས་པའི་བྱང་ཆུབ་ཐོབ་པར་འགྱུར་བའི་བརྩོན་འགྲུས་ཉམས་པར་བྱེད་སྙམ་མོ་ཞེས་དང་། རྨི་ལམ་བསྟན་པ་ལས། གང་ཞིག་ཇི་ཙམ་ཡོན་ཏན་ཆུང་བས་ཀྱང་། །ལྷག་པའི་བསམ་པས་སྐྱོབ་ན་བྱང་ཆུབ་འཐོབ།།ཅེས་དང་། མདོ་སྡེའི་རྒྱན་ལས་ཀྱང་། །གང་ཕྱིར་སེམས་ཅན་མིར་གྱུར་པ། །ཚད་མེད་སྐད་ཅིག་རེ་རེ་ལ། །རྫོགས་པའི་བྱང་ཆུབ་ཐོབ་དེའི་ཕྱིར། །ཞུམ་པ་དང་དུ་བླང་མི་བྱ། །ཞེས་སོ། །བྱང་ཆུབ་ཐོབ་པའི་རྒྱུ་མཚན་ཡང་སེམས་ཅན་ཐམས་ཅད་ལ་སངས་རྒྱས་ཀྱི་རིགས་ཡོད་པའི་ཕྱིར་ཞེས་རྒྱལ་སྲས་ཐོགས་མེད་པའི་འགྲེལ་བར་རྒྱུད་བླ་མའི་ལུང་དང་བཅས་པའི་སྒོ་ནས་གསུངས་སོ། །ག ཞན་ཡང་སྔར་སངས་རྒྱས་པ་རྣམས་ཀྱང་དང་པོ་ནས་ལམ་མཐོན་པོར་གཤེགས་ནས་སངས་རྒྱས་ཟིན་པ་གཅིག་གིས་ལམ་བསྒྲུབ་པ་མིན་གྱི་བདག་ཅག་འདྲ་བ་ཅིག་ཁོ་ན་ལམ་ཇེ་མཐོར་གཤེགས་ནས་སངས་རྒྱས་པའོ་སྙམ་དུ་བསམ་ནས་ཞུམ་པ་དགག་པར་བྱ་སྟེ། དཀོན་མཆོག་སྤྲིན་ལས། འདི་ལ་བྱང་ཆུབ་སེམས་དཔའ་འདི་སྙམ་དུ་མིར་གྱུར་པས་ནི་བྱང་ཆུབ་ཐོབ་པར་དཀའ་སྟེ་བདག་གི་བརྩོན་འགྲུས་འདི་ནི་ཆུང་ཞིང་ཞན་ལ་བདག་ཀྱང་ལེ་ལོ་ཅན་ཏེ། བྱང་ཆུབ་ནི་མགོ་དང་གོས་ལ་མེ་འབར་བ་བཞིན་དུ་བསྐལ་པ་མང་པོ་བསྐལ་པ་བརྒྱ་ཕྲག་མང་པོ་བསྐལ་པ་སྟོང་ཕྲག་མང་པོ་བསྒྲུབ་དགོས་པས་བདག་ནི་དེ་ལྟ་བུའི་ཁུར་བཀུར་བར་མི་སྤྲོའོ་སྙམ་དུ་སེམས་མི་བསྐྱེད་དེ། བྱང་ཆུབ་སེམས་དཔས་ནི་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གང་དག་མངོན་པར་རྫོགས་པར་སངས་རྒྱས་པ་དེ་དག་དང་གང་དག་མངོན་པར་རྫོགས་པར་སངས་རྒྱ་བ་དེ་དག་དང་གང་དག་མངོན་པར་རྫོགས་པར་སངས་རྒྱུ་བར་འགྱུར་བ་དེ་དག་ཀྱང་ཚུལ་འདི་འདྲ་བ་དང་ལམ་འདི་འདྲ་བ་དང་བརྩོན་འགྲུས་། འདི་འདྲ་བས་མངོན་པར་རྫོགས་པར་སངས་རྒྱས་མངོན་པར་རྫོགས་པར་འཚང་རྒྱུ་མངོན་པར་རྫོགས་༌པར་འཚང་རྒྱ་བར་འགྱུར་ཏེ་ཞེས་པ་ནས། དེ་བཞིན་གཤེགས་པ་དེ་དག་ཀྱང་དེ་བཞིན་གཤེགས་པར་གྱུར་པ་ཤ་སྟག་ལས་མངོན་པར་རྫོགས་པར་སངས་རྒྱས་པ་མ་ཡིན་གྱི། བདག་ཀྱང་ཅི་ནུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་བར་སེམས་ཅན་ཐམས་ཅད་དང་ཐུན་མོང་གི་བརྩོན་འགྲུས་དང་སེམས་ཅན་ཐམས་ཅད་ལ་དམིགས་པའི་བརྩོན་འགྲུས་ཀྱིས་བདག་གིས་ཀྱང་དེ་ལྟ་དེ་ལྟར་བཙལ་ལོ་འབད་དོ་ཞེས་དང༌། ཡོན་ཏན་མཐའ་ཡས་པར་བསྟོད་པ་ལས་ཀྱང་གང་སུ་ལ་ལ་དག་གིས་བདེ་གཤེགས་གོ་འཕང་བརྙེས་པ་དེ་དག་ཀྱང༌། །འདི་བས་ཤིན་ཏུ་སྨད་པའི་གནས་སྐབས་དག་ཏུ་ལྟུང་བ་འབྱུང་ངོ་ཞེས། །དེ་སླད་ཁྱོད་ཀྱིས་ཉམས་ངར་ལྟུང་བའི་ཚེ་ཡང་བདག་ཉིད་སྨད་མ་མཛད། །བདག་ལ་སྨོད་པ་མི་རུང་སྐྱེས་བུ་དར་བ་ཞུམ་པར་བགྱིད་པ་ལགས། །ཞེས་སོ།།འདིར་ཞུམ་པ་སྐྱེ་ཚུལ་ཡང༌། སངས་རྒྱས་ཀྱི་གོ་འཕང་དེ་སྒྲུབ་པ་ལའང་ལམ་གྱི་ཉམས་ལེན་ལྟར་སྣང་ཕྲ་མོ་རེ་ཙམ་ལ་ཕུར་ཚུགས་སུ་འབད་པས་འགྲུབ་སྙམ་དུ་ལམ་གྱི་གོ་བ་ལོག་པར་སོང་ན་ཞུམ་པ་གཏན་མི་སྐྱེ་བ་ད་ལྟའི་དུས་བཞིན་ཡིན་ལ། །དེ་ཅིས་ལན་ན་དེ་ནི་ལམ་གྱི་འགྲོ་ཚུལ་ཇི་བཞིན་པ་མ་ངེས་པའམ་དེའི་ཚུལ་ལ་གོ་བ་ཕྱོགས་ཙམ་ཡོད་ཀྱང་ཉམས་ལེན་ལ་གཏུགས་ནས་ལག་ཏུ་མ་བླངས་པས་སླ་སླ་ཅིག་ཡིན་སྙམ་པས་ལན་པ་ཡིན་གྱི་བཟང་རྟགས་མིན་ཏེ། ཉམས་ལེན་ལ་གཏུགས་ནས་ལག་ཏུ་ལེན་པ་ལ་ཞུགས་པ་ན་ལམ་གྱི་གྲངས་ངེས་པ་དང་གོ་རིམ་ངེས་ཚུལ་གྱི་ཕྱོགས་ཙམ་རེ་གོ་བ་ནའང་དེ་འདྲ་སུས་ཉམས་སུ་ལེན་ནུས་སྙམ་དུ་ཞུམ་པ་སྐྱེས་ནས་སྤོང་བ་མང་དུ་སྣང་བར་གསུངས་པས་སོ། །དེས་ན་སངས་རྒྱས་ཉིད་ཡོན་ཏན་མཐའ་ཡས་པའི་བདག་ཉིད་ཡིན་ལ་འབྲས་བུ་ནི་རྒྱུའི་རྗེས་སུ་བྱེད་པས་ལམ་ཉམས་ལེན་གྱི་ཚེ་ཡང་སྐྱོན་གྱི་རིགས་སྒོ་མཐའ་ཡས་པ་ནས་དགག་དགོས་པ་དང་ཡོན་ཏན་གྱི་རིགས་སྒོ་མཐའ་ཡས་པ་ནས་སྒྲུབ་དགོས་ཚུལ་ཇི་ལྟ་བ་བཞིན་གོ་ནས་དེ་ནས་རང་གི་རྒྱུད་ཚོད་ལ་སྦྱར་བ་ན་ཤིན་ཏུ་དཀའ་བས་མི་ནུས་པར་མཐོང་ནས་ཞུམ་པ་སྐྱེ་བ་ནི་ཞུམ་པ་སྐྱེ་ཚུལ་རྣལ་མ་ཡིན་པར་གསུངས་སོ།།
 
 བྱང་ཆུབ་སྒྲུབ་པའི་ཐབས་ཀྱི་སྦྱོར་བ་བྱ་དཀའ་བ་ལ་སྒྱིད་ལུག་པ་དགག་པ་ལ། ལྟོས་ན་ཡང་བས་སྡུག་བསྔལ་ཆུང་ངུ་ལ་བཟོད་རིགས་པ་ནི། བརྩོན་པ་མ་བཏང་ནས་འབད་ང་བར་ནུས་ན་བྱངཆུབ་འཐོབ་པར་འགྱུར་མོད། འོན་ཏེ་བྱང་ཆུབ་སྒྲུབ་པའི་ཕྱིར་དུ་ཤིན་ཏུ་གཅེས་ཤིངཕངས་ལ་གཏོང་དཀའ་བའི་རྐང་ལག་དང་མགོ་བོ་ལ་སོགས་པ་དེ་དག་ཀྱང་མ་བཏང་ན་སངས་རྒྱས་མི་འཐོབ་པས་དེ་དག་ཀྱང་གཏང་དགོས་པ་ལ་དེ་ལྟ་བུ་ཤིན་ཏུ་བྱ་དཀའ་བའི་སྤྱོད་པ་དཔག་ཏུ་མེད་པ་དེ་དག་ལ་སློབ་མི་ནུས་པས་བདག་ནི་དེས་འཇིགས་ཤེན། དེ་དག་གཏོང་དགོས་ཀྱང་སྡུག་བསྔལ་ལྕི་བ་དང་ཡང་བའི་ཁྱད་པར་དང་སྡུག་བསྔལ་མྱོང་བ་དེ་དོན་ཡོད་པའི་རྒྱུར་འགྱུར་མི་འགྱུར་གྱི་ཁྱད་པར་ལ་ལེགས་པར་ཞིབ་ཏུ་མ་དཔྱད་པར་དེ་ལྟ་བུའི་ཁྱད་པར་གྱི་གནས་ལ་རྨོངས་པས་བདག་ནི་འཇིགས་ཤིང་སྐྲག་པར་ཟད་ཀྱི། 
 
 དེ་འདྲའི་ཁྱད་པར་ལ་ཞིབ་ཏུ་དཔྱད་ན་འཇིགས་མི་དགོས་ཏེ། བྱང་ཆུབ་ཀྱི་སྤྱོད་པ་དག་ལ་མ་ཞུགས་པར་རང་དགར་བསྡད་པ་ལའང་ལྕི་ལ་དོན་མེད་པའི་སྡུག་བསྔལ་འདི་ལྟ་བུ་ཉམས་པ་བསྟར་དགོས་པ་ཡོད་དེ།ཡང་དང་ཡང་དུ་འཁོར་བར་འཁོར་བའི་ཚེ་རེས་འགའ་མི་དགེ་བའི་ལས་ཀྱི་དབང་གིས་དམྱལ་བ་སོགས་སུ་བསྐལ་པ་བྱེ་བ་ཁྲག་ཁྲིག་གྲངས་མེད་དུ་ལན་གྲངས་དུ་མར་ལུས་དང་ལུས་ཀྱི་ཡན་ལག་དང་ཉིང་ལག་རྣམས་རལ་གྲི་སོགས་ཀྱིས་བཅད་པ་དང་མདུང་ལ་སོགས་པས་དབུག་པ་དང་དམྱལ་མེ་སོགས་ཀྱིས་སྲེག་པ་དང་སོག་ལེས་གཤེག་པ་སོགས་དོན་མེད་པའི་སྡུག་བསྔལ་དྲག་ལ་རྩུབ་པ་བརྗོད་ལས་འདས་པ་ཞིག་མི་འདོད་བཞིན་དུ་ཡང་ཡང་མྱོང་དགོས་པར་འགྱུར་གྱི་དེ་ཙམ་མྱོང་བར་གྱུར་ཀྱང་དགོས་པའི་དོན་ཅིའང་མེད་ལ་སྡུག་བསྔལ་ཆེ་བ་ཙམ་ཁོ་ན་ལས་ཚོགས་རྫོགས་པ་དང་བླ་ན་མེད་པའི་བྱང་ཆུབ་འཐོབ་པའི་རྒྱུར་ནི་ཅུང་ཟད་ཀྱང་མི་འགྱུར་རོ།།
 
 དོན་དེ་ཉིད་མཚོན་བྱེད་ཀྱི་དཔེ་དང་བཅས་པ་ནི། དེ་ལྟར་དོན་མེད་པར་ཡུན་རིང་ཞིང་བཟོད་དཀའ་ལ་བློས་དཔག་པར་མི་ནུས་པས་ཚོད་བཟུང་དུ་མེད་པའི་ངན་སོང་གི་སྡུག་བསྔལ་སོགས་སྡུག་བསྔལ་ཆེ་ལ་མང་བ་མི་འདོད་བཞིན་དུ་མྱོང་དགོས་པ་ལ་ལྟོས་ན་བདག་གིས་གཞན་དོན་དུ་བླ་མེད་བྱང་ཆུབ་སྒྲུབ་པ་ཡི་ཕྱིར་དུ་དཀའ་སྤྱད་ཀྱི་སྡུག་བསྔལ་ལ་སྤྱོད་དགོས་པ་འདི་ནི་སྔ་མའི་ཆ་ཙམ་ཡང་མེད་པས་ཚོད་ཡོད་པ་ཉིད་དེ་དུས་ཡུན་ཐུང་བ་དང་སྡུག་བསྔལ་ཡང་ཤིན་ཏུ་ཆུང་བས་དེ་ཙམ་བཟོད་མི་དཀའ་ལ། དེར་མ་ཟད་རང་གཞན་གྱི་འཁོར་བའི་སྡུག་བསྔལ་ཆེ་ལ་མང་བ་མཐའ་དག་གཏན་ནས་ཞི་བར་བྱེད་ཅིང་དགོས་པའི་དོན་ཆེན་པོ་བྱང་ཆུབ་འགྲུབ་པའི་རྒྱུ་ཡིན་པའི་ཕྱིར་དགའ་ཞིང་སྤྲོ་བ་བསྐྱེད་ནས་དང་དུ་བླང་བར་བྱ་རིགས་ཏེ། དཔེར་ན་འབྱུང་ཁམས་འཁྲུགས་པའི་ནད་ཀྱི་ཟུག་རྔུ་ཆེན་པོ་ལུས་ཀྱི་ཁོངས་པར་ཞུགས་ནས་ནད་པ་དེ་ཉིད་བརླག་ཅིང་ཉམས་པར་བྱེད་པའི་སྡུག་བསྔལ་གྱི་གནོད་པ་བསལ་ཞིང་དབྱུང་བའི་ཕྱིར་དུ་ལུས་ལ་རྨ་བཏོད་པའི་སྡུག་བསྔལ་ཆུང་ངུ་དང་དུ་བླངས་ནས་བཟོད་པར་བྱ་དགོས་པ་བཞིན་ནོ། །
 
 རྒྱུ་མཚན་དེའི་ཕྱིར་བྱང་ཆུབ་ཀྱི་ཆེད་དུ་དཀའ་བ་སྤྱོད་པ་དག་འབའ་ཞིག་ཏུ་མ་ཟད་ཀྱི་འཇིག་རྟེན་སྨོན་པ་མཁས་པ་ཀུན་གྱིས་ཀྱང་ནད་པ་གསོ་བའི་ཐབས་སུ་ཟས་གཅོད་པ་དང་གཏར་སྲེག་བྱེད་པ་ལ་སོགས་པའི་༌་གསོ་དཔྱད་ཀྱི་ཆོ་གའི་ཐབས་ཀྱིས་མི་བདེ་བ་ཅུང་ཟད་ཙམ་བསྐྱེད་པ་ཡིས་མི་བདེ་བ་ཆེན་པོ་ནད་ཀྱི་ཟུག་རྔུ་དྲག་པོ་མེད་པར་བྱེད་དེ་དེ་ལྟ་བུའི་མི་བདེ་བ་ཆུང་ངུ་མ་བསྐྱེད་ན་ནད་ཆེན་པོ་གསོ་མི་ནུས་པར་མཐོང་ནས་སྡུག་བསྔལ་ཆུང་དུ་བཟོད་དུ་འཇུག་པར་མཛད་དོ། །ཡང་ན་མི་བདེ་བ་ཡིན་ན་ད་དེ་ཉིད་མེད་པར་བྱེད་ཅེས་སྦྱར་རོ། །དེ་ལྟར་སྡུག་བསྔལ་ཆེན་པོ་གཞོམ་པའི་ཕྱིར་དུ་སྡུག་བསྔལ་ཆུང་དུ་དང་དུ་བླངས་ནས་བཟོད་རིགས་པ་དེ་བས་ན་རང་གཞན་ཐམས་ཅད་ཀྱིས་མྱོང་འགྱུར་གྱི་འཁོར་བ་དང་ངན་སོང་གི་སྡུག་བསྔལ་ཡུན་རིང་ལ་བཟོད་དཀའ་བ་མང་པོ་དག་རྩ་བ་ནས་གཞོམ་པར་བྱ་བའི་ཕྱིར་དུ་དཀའ་སྤྱད་ཀྱིས་མི་བདེ་བ་ཆུང་ངུ་དང་དུ་བླངས་ཏེ་བཟོད་པར་བྱ་རིགས་ཏེ་བྱང་ཆུབ་སྒྲུབ་པའི་དཀའ་སྤྱད་ཀྱི་སྡུག་བསྔལ་ལ་འཁོར་བ་དང་ངན་སོང་གི་སྡུག་བསྔལ་གྱི་ཆ་ཙམ་ཡང་མེད་པས་སོ། །དེ་དག་གིས་འཁོར་བའི་སྡུག་བསྔལ་ནི་ལྕི་ཞིང་ཡུན་རིང་ལ་དོན་ཅུང་ཟད་ཀྱང་མེད་པ་དང་ལམ་ཉམས་སུ་ལེན་པའི་དུས་ཀྱི་དཀའ་སྤྱད་ཀྱི་སྡུག་བསྔལ་ནི་ཡང་ཞིང་ཡུན་ཐུང་ལ་དོན་ཆེན་པོ་བྱང་ཆུབ་འགྲུབ་པའི་དགོས་པ་ཡོད་པས་དེ་ལྟ་བུའི་ཁྱད་པར་ལ་ལེགས་པར་དཔྱད་ན་འཇིགས་མི་དགོས་པ་དཔེ་དང་བཅས་བསྟན་ཏོ།།
 
 དཔེ་ཙམ་གྱི་སྡུག་བསྔལ་ཡང་མེད་པ་ནི། ཐ་མལ་གྱི་ནད་ཀྱི་སྡུག་བསྔལ་ཙམ་བསལ་བའི་དོན་དུ་གཏར་སྲེག་སོགས་ཀྱི་ཆོ་ག་རྩུབ་མོ་བྱེད་པའི་གསོ་དཔྱད་ཕལ་བ་འདི་འདྲ་བ་ཡི་སྡུག་བསྔལ་མྱོང་དགོས་པ་ཙམ་ཡང་སྨན་པ་མཆོག་རྫོགས་པའིསངས་རྒྱས་དག་གིས་ཉོན་མོངས་པའི་ནད་གསོ་བའི་དོན་དུ་མ་མཛད་དེ། ཆོ་ག་འམ་ཉེ་བར་སྤྱོད་པ་ཤིན་ཏུ་འཇམ་པོ་འདོད་པ་བསོད་ཉམས་ཀྱི་མཐའ་དང་ངལ་ཞིང་དུབ་པའི་མཐའ་གཉིས་སྤངས་པའི་ལམ་བདེ་བ་ཐེག་པ་བདེ་བ་འཇུག་པ་བདེ་བའི་དམ་པའི་ཆོས་ཀྱི་སྨན་ཆེན་པོ་ཉེ་བར་བསྟེན་པའི་ཐབས་ལ་གོམས་པར་བྱས་པ་ཡིས་འཁོར་བ་དང་ངན་སོང་གི་སྡུག་བསྔལ་གྱི་ཟུག་རྔུ་རྩུབ་མོ་མཐའ་དག་སྐྱེད་བྱེད་ཀྱི་རྒྱུར་གྱུར་པའི་ཆགས་སོགས་ཉོན་མོངས་པའི་ནད་ཆེན་པོ་དཔག་ཏུ་མེད་པས་དུས་རིང་མོ་ནས་ཟིན་པའང་གསོ་བར་མཛད་དེ་འབྲས་བུ་བདེ་བའི་མཆོག་རྫོགས་པའི་སངས་རྒྱས་ཀྱི་གོ་འཕང་བླ་ན་མེད་པ་ཐོབ་པའི་ཐབས་སྟོན་པར་མཛད་དོ་ཞེས་པ་སྟེ་འདིས་འཁོར་བའི་སྡུག་བསྔལ་ཆེན་པོ་བསལ་བ་ལ་ཐ་མལ་བའི་ནད་བསལ་བའི་སྡུག་བསྔལ་ཙམ་ཡང་དང་དུ་བླང་མི་དགོས་པར་ཆོ་ག་ཤིན་ཏུ་འཇམ་པོས་གསོ་བར་མཛད་ཅེས་བསྟན་ཏོ།།ཡང་གཏར་སྲེག་སོགས་རྩུབ་མོས་ནད་ཞི་བར་བྱེད་པའི་གསོ་དཔྱད་པ་ལ་བའང་འདྲ་བ་ཙམ་ཡང་སྨན་པ་མཆོག་གིས་ལས་དང་པོ་བ་ལ་གནང་བར་མ་མཛད་དེ་ལས་དང་པོ་བས་ལུས་གཏོང་བ་སོགས་ཀྱི་དཀའ་སྤྱད་དྲག་པོ་བྱ་མི་རིགས་པས་སོ་ཞེས་པའི་དོན་དུ་ཤེར་འབྱུང་དང་རྣམ་སྣང་འཆད་དོ། །དེས་ན་རྒྱུ་ཉོན་མོངས་པའི་ནད་དང་འབྲས་བུ་སྡུག་བསྔལ་གྱི་ཟུག་རྔུ་མཐའ་དག་ཞི་བར་འདོད་པ་རྣམས་ཀྱིས་དམ་པའི་ཆོས་ཀྱི་སྨན་ཕུལ་དུ་གྱུར་པ་བསྟེན་ནས་དེའི་དོན་ཉམས་སུ་ལེན་པ་ལ་འབད་པར་བྱའོ།།
 
 གོམས་ན་སླ་བས་གཏོང་མི་དཀའ་བའི་ཚུལ་ནི། རང་གི་ལུས་ལ་སོགས་པའང་གཏོང་དགོས་པས་ཇི་ལྟར་ཆོ་ག་འཇམ་པོ་ཡིན་ཞེ་ན། ཐོག་མར་བྱ་དཀའ་བའི་འདུ་ཤེས་སྐྱེ་བའི་རིང་ལ་མགོ་དང་ཡན་ལག་སོགས་གཏོངབ་ལ་འཇུག་མི་དགོས་ལ་དེར་མ་ཟད་དང་པོ་གཏོང་བ་ལ་མ་གོམས་པའི་ཚེ་སེར་སྣའི་དྲི་མ་སྤང་བ་དང་སྦྱིན་པ་ལ་གོམས་སུ་གཞུག་པའི་ཆེད་དུ་སྔོ་རྦད་ཀྱི་ཚོད་མ་རེ་ཙམ་དང་ཟན་ཆང་པ་གང་རེ་ཙམ་ལ་སོགས་པའི་དངོས་པོ་དམན་པ་ཆུང་ངུ་ཙམ་སྦྱིན་པ་ལའང་རྫོགས་པའི་སངས་རྒྱས་འཇིག་རྟེན་འདྲེན་པས་ཐོག་མར་ལས་དང་པོ་པ་རྣམས་སྦྱོར་བར་མཛད་ཀྱི་མགོ་དང་རྐང་ལག་སོགས་གཏོང་བའི་ལམ་ལ་སྦྱོར་བར་མི་མཛད་དོ། །སྤྱོད་པ་འཇམ་པོའི་སྒོ་ནས་སྦྱིན་པ་ཆུང་དུ་དེ་ལྟ་བུ་གཏོང་བ་ལ་གོམས་ནས་དཀའ་བའི་བློ་མེད་པར་གྱུར་པ་ན་ཕྱི་མ་ནས་ནི་རིམ་གྱི་སྔ་མ་བས་ཀྱང་ཆེ་བའི་སྦྱིན་པ་གཏོང་བ་ལའང་གོམས་པར་བྱེད་ལ་དེ་ནས་རིམ་གྱིས་གོམས་པ་ཕུལ་དུ་ཕྱིན་པར་གྱུར་ནས་རང་གི་ཤ་དང་ཁྲག་ལ་སོགས་པ་ཡང་གཏང་བ་ལ་དཀ འ་བའི་བློ་དང་ཕངས་པའི་སེམས་མི་འབྱུང་བ་འོང་ངོ༌། །
 
 དེ་ལྟར་ཡུན་རིང་པོར་གོམས་པ་རབ་ཏུ་གྱུར་པ་གང་གི་ཚེ་རང་གི་ལུས་གཏོང་བ་ལ་ནི་སྔོ་རྔད་ཀྱི་ཚོད་མ་དང་ཟན་ཆང་སོགས་གཏོང་བ་ལྟ་བུའི་ཆགས་ཞེ༩མེད་པའི་བློ་སྐྱེས་ཏེ་སྙིང་རྗེ་ཆེན་པོའི་སྟོབས་རྒྱས་པ་དེ་ཡི་ཚེ་དོན་ཆེན་པོར་འགྱུར་ན་ཤ་ཁྲག་དང་རུས་པ་ལ་སོགས་གཏོང་བ་ལ་འཇུག་ཅིང་དེ་ལྟ་བུའི་གཏོང་བའི་དུས་དངོས་ཀྱི་ཚེ་ནི་དེ་ལ་གཏོང་མི་ནུས་པ་ལྟ་བུའི་དཀའ་བ་ཅི་ཞིག་ཡོད་དེ་ཅི་ཡང་མེད་ཀྱི་སྟེང་དུ་རྐང་ལག་སོགས་སློང་བ་ཐོས་ནའང་དགྲ་༌བཅོམ་པ་ཞི་དབྱིངས་སུ་སྙོམས་པར་ཞུགས་པའི་བདེ་བ་ལས་ཀྱང་ཆེས་ཆེར་ལྷག་པའི་བདེ་བ་འབྱུང་བར་གསུངས་པས་གཏོང་བའི་དཀའ་སྤྱད་ལ་འཇིགས་མི་རིགས་སོ།། །དེ་ལྟར་དབུ་མ་ལ་འཇུག་པར། ཇི་ལྟར་བྱིན་ཅིག་ཅེས་སྒྲ་ཐོས་བསམ་ལས།། །།རྒྱལ་སྲས་བདེ་འབྱུང་དེ་ལྟར་ཐུབ་རྣམས་ལ། །ཞི་བར་ཞུགས་པས་བདེ་བ་བྱེད་མིན་ན། །ཐམས་ཅད་བཏང་བས་ལྟ་ཞིག་སྨོས་ཅི་དགོས། །ཞེས་གསུངས་ལ། མདོ་རྒྱུན་ལས་ཀྱང་། བརྩེ་བས་བསྐྱེད་པའི་སྡུག་བསྔལ་འཇིག་རྟེན་གྱི། །བདེ་བ་ཐམས་ཅད་ཟིལ་གྱིས་གནོན་འགྱུར་ཞིང་། །དོན་བྱས་རྣམས་ཀྱང་དེ་དང་མི་ལྡན་ན། །དེ་ལས་ངོ་མཚར་ཆེ་བ་ཅི་ཞིག་ཡོད། །ཅེས་དང༌། བསླབ་བཏུས་སུ་སྡོང་པོ་བཀོད་པའི་མདོ་དྲངས་པ་ལས་ཀྱང་། རྒྱལ་པོ་ཆོས་ཐམས་ཅད་ཀྱི་ང་རོའི་གདུགས་ཀྱི་དཀྱིལ་འཁོར་རབ་ཏུ་སྒྲོགས་པ་དེས་སློང་མོ་བ་དེ་དག་མཐོང་བའི་མདོ་དེ་ལ་དེའི་རྒྱུས་ཆེས་དགའ་བར་འགྱུར་གྱི་བསྐལ་པ་ཚད་མེད་པའི་མཐའ་ཀླས་པར་ཞེས་བྱ་བ་ནས། །གནས་གཙང་མའི་ལྷའི་རྣམ་པར་ཐར་བ་ཞི་བའི་བདེ་བ་ལ་གནས་པ་ཐོབ་པས་ནི་མ་ཡིན་ནོ་ཞེས་བྱ་བའི་བར་དུའོ་ཞེས་སོགས་གསུངས་སོ། །འདི་དག་གིས་ཆོ་ག་ཤིན་ཏུ་འཇམ་པོ་ཡིན་པའི་ཚུལ་བསྟན་ལ། ཕར་ཕྱིན་ཐེག་པ་བས་ལུས་སྲོག་གཏོང་དགོས་པས་དེ་ནི་བྱ་དཀའ་ཞིང་གདུང་བ་སྐྱེད་པའི་ལམ་མོ་ཟེར་བའང་འདི་དག་གིས་བསལ་བ་ཡིན་པར་གསུངས་སོ༑༑
 
 ལམ་སྒྲུབ་པའི་གནས་ལས་ཞུམ་པ་དགག་པ་ནི། སངས་རྒྱས་སྒྲུབ་པ་ལ་ཡུན་རིང་པོའི་བར་དུ་འཁོར་བར་སྐྱེ་བ་གྲངས་མེད་པ་ལེན་དགོས་ལ་དེའི་ཚེ་དཀའ་སྤྱད་ཀྱི་སྡུག་བསྔལ་གྱིས་མི་གནོད་ནའང་སྐྱེ་འཆི་ན་རྒ་སོགས་འཁོར་བའི་སྡུག་བསྔལ་གནོད་པར་ངེས་ལ་དེ་བཟོད་མི་ནུས་པས་དེ་ལ་འཇིགས་སྟེ་ཞེ་ན།སྡུག་བསྔལ་ནི་སྐྱེས་དང་སེམས་ལས་བྱུང་བའི་གནོད་པ་གཉིས་ཀྱིས་བསྐྱེད་པ་ཡིན་ལ། བྱང་སེམས་ཀྱིས་སྒོ་གསུམ་ཀ་ནས་རྒྱུ་སྡིག་པ་མི་དགེ་བའི་རིགས་མཐའ་དག་སྤངས་པའི་ཕྱིར་ན་འབྲས་བུ་རང་གི་ལུས་ལ་ཚོར་བ་སྡུག་བསྔལ་འབྱུང་བ་མི་སྲིད་ལ། འཁོར་བ་དང་སྡུག་བསྔལ་སྒྱུ་མ་ལྟ་བུར་སྣང་ཙམ་ལས་རང་བཞིན་མེད་པའི་ཚུལ་གྱི་གནས་ལུགས་རྟོགས་པས་བདག་མེད་པའི་དོན་ལ་མཁས་པའི་ཕྱིར་ན་སེམས་ལ་མི་དགའ་བ་ཅུང་ཟད་ཀྱང་འབྱུང་བ་མི་སྲིད་དེ་ཞེས་སམ། ཡང་ན་སྙིང་རྗེའི་བསམ་པ་དག་པའི་བྱང་སེམས་ཀྱིས་སྡིག་པ་མཐའ་དག་སྤངས་པའི་ཕྱིར་ལུས་གཏོང་བ་ལ་ལུས་ཀྱི་སྡུག་བསྔལ་མེད་ལ་ལུས་གཏོང་བའི་དུས་ལ་མཁས་པའི་ཕྱིར་ན་ཡིད་ལ་མི་དགའ་བའང་མེད་དེ་ཞེས་འཆད་པའང་ཡོད་ལ། གང་ལྟར་ཡང་སྡུག་བསྔལ་དང་མི་དགའ་བ་མེད་པའི་རྒྱུ་མཚན་ནི་འདི་ལྟར་བདག་དང་བདག་གི་བ་ལ་མངོན་པར་ཞེན་པའི་ལོག་པར་རྟོག་པ་ཡིས་སེམས་ལ་ཡིད་མི་བདེ་བ་སྐྱེད་པ་དང་སྲོག་གཅོད་པ་ལ་སོགས་པའི་སྡིག་པ་བྱས་པས་ལུས་ལ་སྡུག་བསྔལ་སྐྱེས་པས་ན་དེ་དག་གིས་རིམ་པར་མས་དང་ལུས་ལ་གནོད་པ་འབྱུང་བ་ཡིན་ལ་འཇིག་རྟེན་ཕལ་བ་ཕལ་ཆེར་གྱིས་རྒྱུ་དེ་གཉིས་མ་སྤངས་པའི་ཕྱིར་ལུས་དང་སེམས་ལ་སྡུག་བསྔལ་དང་མི་དགའ་བ་འབྱུང་བ་ཡིན་ཡང་བྱང་སེམས་ཀྱིས་རྒྱུ་དེ་གཉིས་སྤངས་པའི་ཕྱིར་རོ། །དེ་ལྟར་རིན་ཆེན་ཕྲེང་བ་ལས། །དེ་ལ་ལུས་ཀྱི་སྡུག་བསྔལ་མེད། །ཡིད་ཀྱི་སྡུག་བསྔལ་ག་ལ་ཡོད། །དེ་ནི་སྙིང་རྗེས་འཇིག་རྟེན་སྡུག །དེ་ཉིད་ཀྱིས་ནི་ཡུན་རིང་གནས། །ཞེས་སོ། །འདིས་ནི་བྱང་ཆུབ་སེམས་དཔའ་གཞན་དོན་ལ་མི་སྐྱོ་བའི་རྒྱུའི་གཙོ་བོ་སྡིག་པ་མཐའ་དག་སྤངས་པའི་ཚུལ་ཁྲིམས་དང་བདག་མེད་པ་༌་གནས་ལུགས་རྟོགས་པའི་ཤེས་རབ་གཉིས་བསྟན་ལ་དེ་གཉིས་ནི་མངོན་མཐོ་དང་ངེས་ལེགས་ཐོབ་བྱེད་ཀྱི་རྒྱུའི་གཙོ་བོའང་ཡིན་ཏེ། བཞི་བརྒྱ་བར། ཚུལ་ཁྲིམས་ཀྱིས་ནི་བདེ་འགྲོར་འགྲོ། །ལྟ་བས་གོ་འཕང་མཆོག་ཏུ་འགྲོ། །ཞེས་སོ། །
 
 ལུས་སེམས་ལ་སྡུག་བསྔལ་དང་མི་དགའ་བ་མེད་པ་ཙམ་དུ་མ་ཟད་བྱང་སེམས་རྣམས་གཞན་དོན་འབའ་ཞིག་ཏུ་སྦྱིན་སོགས་བསོད་ནམས་བསགས་པའི་སྟོབས་ཀྱིས་ནི་ལུས་བདེ་ལ་བདག་མེད་པའི་དོན་ལ་མཁས་པའི་ཤེས་རབ་ཀྱི་སྟོབས་དང་ལྡན་པ་ཡིས་ནི་སེམས་བདེ་བས་དེ་ལྟར་རྟག་ཏུ་ལུས་སེམས་བདེ་བས་རྒྱས་པ་ཡིན་ན་གཞན་དོན་དུ་བསྐལ་པ་དཔག་ཏུ་མེད་པར་འཁོར་བར་གནས་པར་བྱས་ཀྱང་ནི་བྱང་ཆུབ་སེམས་དཔའ་སྙིང་རྗེ་ཆེན་པོའི་བདག་ཉིད་ཅན་དག་འཁོར་བའི་སྐྱོན་གྱིས་ཅི་སྟེ་སྐྱོ་སྐྱོ་ཞིང་སྐྱིད་ལུག་པར་འགྱུར་བའི་རྒྱུ་གང་ཡང་མེད་དེ་གནོད་པའི་སྡུག་བསྔལ་མེད་ལ་ཕན་པའི་བདེ་བ་ཡོད་པའི་ཕྱིར། ཞེས་བསྟན་ལ།གཞན་ཡང་ཆོས་ཐམས་ཅད་ལ་བདེ་བར་འགྲོ་བའི་ཏིང་འཛིན་གོམས་པར་བྱས་པའི་བསོད་ནམས་ཀྱིས་ཡན་ལག་སོགས་གཅོད་པའི་དུས་སུ་བདེ་བའི་ཚོར་བ་ཤ་སྟག་འབྱུང་བས་ན་ལུས་བདེ་ལ་ལུས་སོགས་གཏོང་བའང་བྱང་ཆེན་གྱི་རྒྱུ་ཉིད་དུ་བྱེད་པའི་ཐབས་ལ་མཁས་པས་བདག་གིས་འདི་ལྟ་བུའི་ཐབས་ཀྱིས་སྦྱིན་སོགས་རྒྱལ་སྲས་ཀྱི་སྤྱོད་པ་རྣམས་རྫོགས་པར་བྱ་སྙམ་དུ་སེམས་ལ་དགའ་བདེ་ཆེན་པོ་སྐྱེ་བའི་ཕྱིར་གཞན་དོན་དུ་སྲིད་པར་རིང་དུ་གནས་ཀྱང་སྐྱོ་བ་དང་སྒྱིད་ལུག་པར་འགྱུར་བ་མེད་ཅེས་ཀྱང་བསྟན་པ་ཡིན་ནོ།།འདི་ཡང་རྣམ་བཤད་དུ་ཆོ་ག་ཤིན་ཏུ་འཇམ་པོ་ཡིན་པའི་རྒྱུ་མཚན་དུ་འཆད་དོ། དེ་ལྟར་སྙིང་རྗེའི་བདག་ཉིད་ཅན་གྱི་བྱང་སེམས་སྙིང་རྗེའི་དབངགིས་གཞན་དོན་ལ་འཇུག་པ་ནི་རྒྱན་བཟང་པོས་སྤྲས་ནས་དགའ་བའི་སྟོན་མོ་ལ་སྐྱེད་ཚལ་མཆོག་ཏུ་རྩེ་ཞིང་དགའ་བ་དང་འདྲ་བས་སྐྱོ་ཞིང་ཞུམ་པར་འགྱུར་བ་མེད་དེ།རྒྱན་ལས། རང་གི་ཡོན་ཏན་སེམས་ཅན་ཕན་འདོགས་དགའ། །བསམ་བཞིན་སྐྱེ་བ་རྫུ་འཕྲུལ་རྣམ་པར་འཕྲུལ། །རྒྱན་དང་སྟོན་མོ་ས་མཆོག་རྩེ་དགའ་བ། །སྙིང་རྗེའི་བདག་ཉིད་མིན་པ་རྣམས་ལ་མེད། །ཅེས་སོ། །དེ་ནི་གཙོ་བོར་འཁོར་བའི་སྡུག་བསྔལ་གྱིས་གནོད་ཀྱིས་དོགས་ནས་ཞུམ་པ་སྐྱེ་བ་དགག་པའི་ཚུལ་ལོ། །འདི་བསྐལ་པ་དཔག་མེད་དུ་འཁོར་བར་གནས་དགོས་ཕྱིར་དུས་ཡུན་རིང་བས་ཞུམ་པ་དགག་པའི་དོན་དུ་འགའ་ཞིག་གིས་བཤད་པ་ལྟར་བྱས་ཀྱང་རུང་མོད།འོན་ཀྱང་དུས་རིང་བས་ཞུམ་པ་སྐྱེ་ཚུལ་ནི་འདི་ལྟར་ཡིན་ཏེ་སངས་རྒྱས་སྒྲུབ་པ་ལ་བསྐལ་པ་གྲངས་མེད་གསུམ་སོགས་དུས་ཤིན་ཏུ་རིང་བ་འགོར་བས་དེ་ཙམ་གྱི་ཡུན་རིང་མོར་ལམ་སྒྲུབ་སུས་ནུས་སྙམ་དུ་ཞུམ་པ་ཡིན་ལ། དེ་སྙམ་དུ་ཞུམ་པར་ཡང་བྱ་མི་རིགས་ཏེ་དུས་ཡུན་རིང་བ་ཙམ་སྐྱོ་བ་སྐྱེ་བའི་རྒྱུ་མིན་པས་སོ། །དེ་ཡང་འདི་ལྟར་སྡུག་བསྔལ་མྱོང་ཚབས་ཆེ་ན་དུས་ཐུང་ངུ་ལའང་སྐྱོ་བ་སྐྱེ་ལ་སྡུག་བསྔལ་མེད་ཅིང་བདེ་བར་གནས་ན་དུས་རིང་ཡང་སྐྱོ་བ་འབྱུང་བའི་དོན་མེད་དེ། རིན་ཆེན་ཕྲེང་བ་ལས། སྡུག་བསྔལ་བ་ལ་དུས་ཐུང་ཡང་། །བཟོད་དཀའི་ཡུན་རིང་སྨོས་ཅི་དགོས། །སྡུག་བསྔལ་མེད་ཅིང་བདེ་བ་ལ། །མཐའ་ཡས་དུས་ཀྱང་ཅི་ཞིག་གནོད། ཅེས་དང༌། དེ་བས་སངས་རྒྱས་རིང་ཐོགས་ཤེས།།བློ་དང་ལྡན་པ་སྐྱིད་མི་ལུག །ཉེས་ཟད་ཡོན་ཏན་དོན་དུ་ནི། །འདི་ལ་རྟག་ཏུ་འབད་པར་བྱ། །ཞེས་གསུངས་པ་ལྟར་རོ། །དེའང་བྱམས་སྙིང་རྗེ་དང་བྱང་ཆུབ་ཀྱི་སེམས་ཤུགས་དྲག་གིས་ཡིད་དབང་མེད་དུ་བསྐྱོད་ནས་དུས་ཐུང་ངུ་ཞིག་ལ་སེམས་ཅན་གྱི་དོན་དུ་སངས་རྒྱས་ཐོབ་ན་སྙམ་པ་ཡིན་ན་ངོ་མཚར་ཆེ་ཡང་དེ་ལྟར་མིན་པར་དུས་ཤིན་ཏུ་རིང་མོར་སྤྱོད་པ་མཐའ་ཡས་པ་ལ་དཀའ་སྤྱད་ཀྱིས་སློབ་དགོས་པར་མཐོང་བ་ན་དེ་སུས་ནུས་སྙམ་དུ་སྐྱོ་ཞིང་ཡིད་འབྱུང་སྐྱེས་ནས་ཉེ་ལམ་གཞན་ཞིག་ཚོལ་བ་སྐད་བྱེད་པ་ནི་ས་སྨོན་སེམས་ལ་བརྒྱུད་ནས་གནོད་ཅིང་འཇུག་སེམས་ལ་དངོས་སུ་གནོད་པ་ཐེག་ཆེན་གྱི་རིགས་ཀྱི་ནུས་པ་ཇེ་དམན་དུ་སོང་ནས་འཚང་རྒྱ་བ་ལ་ཆེས་རིང་དུ་འགྲོ་བར་གསུངས་པས་དེ་ལྟ་བུའི་ཁྱད་པར་འབྱེད་པ་ཤིན་ཏུ་གལ་ཆེ་ལ།གཞན་ཡང་དུས་ཤིན་ཏུ་རིང་བར་རྒྱལ་སྲས་ཀྱི་སྤྱོད་པ་དཔག་ཏུ་མེད་པ་ལ་དཀའ་སྤྱད་མཐའ་ཡས་པས་སློབ་དགོས་པར་མཐོང་བ་ལ་བརྟེན་ནས་བྱང་ཆུབ་ཀྱི་སེམས་ཀྱི་སྟོབས་ཆེས་ཆེར་རྒྱས་པར་འགྱུར་བའི་ཚུལ་གཞུང་ལུགས་ཆེན་པོ་རྣམས་སུ་བཤད་པ་དང་ཡང་འགལ་བར་གསུངས་པས་དེ་དག་མ་འདྲེས་པར་འབྱེད་པ་ལ་མཁས་པར་བྱའོ།།་གཞན་ཡང་འཚང་རྒྱ་བ་ལ་ཚོགས་མཐའ་ཡས་པ་གསོག་དགོས་ལ་དེ་ཤིན་ཏུ་དཀའ་བས་མི་ནུས་སོ་བསྙམ་དུ་ཞུམ་པར་ཡང་བྱ་མི་རིགས་ཏེ། སེམས་ཅན་མཐའ་ཡས་པའི་ཆེད་དུ་སངས་རྒྱས་ཐོབ་པར་འདོད་ནས་དུས་དཔག་ཏུ་མེད་པའི་བར་དུ་ཚོགས་མཐའ་ཡས་པ་སྒྲུབ་སྙམ་པས་སྡོམ་པ་བཟུང་བ་དེ་ནས་བརྩམས་ཇི་སྲིད་སྡོམ་པ་དེ་ཡོད་པ་དེ་སྲིད་དུ་གཉིད་ལོག་པ་དང་མ་ལོག་པའི་དུས་དང་སེམས་གཞན་དུ་ཡེངས་པ་ཨདང་མ་ཡེངས་པའི་སྐབས་ཐམས་ཅད་དུ་ཡང་བསོད་ནམས་ནམ་མཁའ་དང་མཉམ་པ་འབྱུང་བས་ཚོགས་རྫོགས་པ་ལའང་དཀའ་བ་མེད་དེ། རིན་ཆེན་ཕྲེང་བ་ལས། ཕྱོགས་རྣམས་ཀུན་ཏུ་ནམ་མཁའ་དང༌། །ས་དང་ཆུ་དང་མེ་དང་རླུང༌། །ཞེས་སོགས་དང༌། དེ་ལྟར་བརྟན་པར་གནས་དེ་ནི། །མི་ཉལ་བའམ་ཉལ་ཡང་རུང༌། །ཡང་དག་བླངས་པ་ནས་བཟུང་སྟེ། །བག་མེད་གྱུར་ཀྱང་སེམས་ཅན་རྣམས། །མཐའ་ཡས་ཕྱིར་ན་སེམས་ཅན་བཞིན། །བསོད་ནམས་མཐའ་ཡས་རྟག་གསོག་འགྱུར། །མཐའ་ཡས་དེས་ན་སངས་རྒྱས་ཉིད། །མཐས་ཡས་འཐོབ་མི་དཀའ་ཞེས་བྱ། །ཞེས་སོགས་རྒྱུ་ཆེར་གསུངས་ལ། གཞུང་འདིར་ཡང་སྔར། གང་ནས་བཟུང་སྟེ་སེམས་ཅན་ཁམས། །ཞེས་པ་ནས། ནམ་མཁའ་མཉམ་པ་རབ་ཏུ་འབྱུང༌། །ཞེས་གསུངས་པ་ལྟར་རོ།།
 
 ལམ་གྱི་བགྲོད་པ་མྱུར་བས་དུས་རིང་བ་ཉིད་མ་གྲུབ་པ་ནི། ཐེག་ཆེན་ལ་ཞུགས་ན་ཚོགས་བསགས་པ་དང་འབྲས་བུ་ཐོབ་པ་ལ་རིང་དུ་འགོར་བས་དེ་བས་ལམ་མྱུར་བ་ཉན་ཐོས་ཀྱི་ལམ་ལྟ་བུ་ལ་ཞུགས་པ་སླའོ་སྙམ་ན། ཐེག་ཆེན་གྱི་ལམ་ལ་ཞུགས་ཤིང་གནས་པའི་བྱང་ཆུབ་སེམས་དཔའ་སྙིང་རྗེ་ཆེན་པོའི་བདག་ཉིད་ཅན་འདི་ནི་བྱང་ཆུབ་ཀྱི་སེམས་མཆོག་གི་སྟོབས་ཀྱིས་སྔོན་ཡུན་རིང་མོ་ནས་སྡུག་བསྔལ་གྱི་རྒྱུར་གྱུར་པའི་སྡིག་པའི་ཚོགས་དཔག་ཏུ་མེད་པ་བསགས་པ་ཐམས་ཅད་དུས་མཐའི་མེས་རྩ་སྦུར་སྲེག་པ་བཞིན་དུ་སྐད་ཅིག་གཅིག་གིས་ལྷག་མེད་དུ་ཟད་པར་བྱེད་ཅིང༌། བདེ་བའི་རྒྱུ་བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོ་ལྟ་བུ་རྒྱུན་མི་འཆད་ཅིང་ཟད་མི་ཤེས་པ་ནམ་མཁའ་དང་མཉམ་པ་སྐད་ཅིག་རེ་རེ་ལའང་རང་རྒྱུད་ལ་སྡུད་པར་བྱེད་པའི་ཕྱིར་བྱང་ཆུབ་སྒྲུབ་པའི་ལམ་གྱི་བགྲོད་པའང་ཉན་ཐོས་གྱི་ལམ་ལ་ཞུགས་པ་རྣམས་ལས་ཆེས་མཆོག་ཏུ་མྱུར་ཞིང་ཐབས་མཁས་ཁྱད་པར་ཅན་དུ་མས་ཟིན་པའི་ལམ་ཡིན་པའི་ཕྱིར་ཉན་ཐོས་ཀྱི་ལམ་ལས་ཆེས་ཆེར་ཁྱད་པར་དུ་འཕགས་པར་ཡང་བཤད་དོ། །དེ་ནི་རྒྱ་དཔེར། ཉན་ཐོས་རྣམས་བས་མྱུར་བར་འགྲོ། །ཞེས་ཡོད་པར་གསུངས་པ་དང་བསྟུན་ནས་བཤད་པའོ། །དེ་བཞིན་དུ་རྒྱ་དཔེར་ཀྱང་སྒྲ་ཡོད་པས་རང་རྒྱལ་ཡང་སྡུད་པར་གསུངས་སོ། །ཉན་ཐོས་ཀྱི་ལམ་ལས་ཁྱད་པར་དུ་འཕགས་ཚུལ་ཡང་། ཕུང་པོ་གསུམ་པའི་མདོ་ལས་གསུངས་པ་སྔར་དྲངས་པ་སོགས་དང་། མདོ་སྡེ་རྒྱན་ལས་ཀྱང་། བློ་ལྡན་ཉན་ཐོས་ཚོགས་རྣམས་དགེ་བ་རྒྱ་ཆེན་དོན་ཆེན་དང་། །མཐའ་ཡས་རྟག་རྒྱུན་མི་འཆད་ཟད་མི་ཤེས་པས་ཟིལ་གྱིས་གནོན། །ཞེས་པ་ལྟར་རོ། །
 
 དེ་ལྟར་ཉན་རང་གི་ལམ་ལས་ཆེས་མྱུར་ཞིང་ཁྱད་པར་དུ་འཕགས་པའི་རྒྱུ་མཚན་དེ་བས་ན་སྐྱེ་བོ་འགའ་ཞིག་རྟ་བཟང་པོ་ལ་ཞོན་ནས་ཐང་བདེ་མོར་འགྲོ་བ་ལ་སྐྱོ་ངལ་མེད་པ་བཞིན་དུ་གཞན་དོན་དུ་བྱ་༌དཀའ་བའི་སྤྱོད་པ་ཉམས་སུ་ལེན་པ་ལ་སེམས་སྐྱོ་ཞིང་ཞུམ་པ་དང་ལམ་གྱི་དཀའ་སྤྱད་ཀྱིས་ལུས་སེམས་ངལ་ཞིང་དུབ་པ་ཀུན་སེལ་བར་བྱེད་པའི་བྱང་ཆུབ་སེམས་ཀྱི་རྟ་བཟང་པོ་སྟོབས་ཤུགས་དང་ལྡན་པའམ་བྱང་ཆུབ་ཀྱི་སེམས་ཀྱི་ཤིང་ལྟ་བཟང་པོ་གཞལ་ཡས་ཁང་དང་འདྲ་བ་ལ་ཞོན་ནས་ལམ་བདེ་བ་ནས་གོང་ནས་གོང་དུ་འབྲས་བུ་བདེ་བའི་གནས་སུ་འགྲོ་བ་ལ་སེམས་ཤེས་ཏེ་རྣམ་དཔྱོད་དང་ལྡན་པའི་མཁས་པ་སུ་ཞིག་སྒྱིད་ལུག་ཅིང་ཞུམ་པ་སྐྱེ་བར་འགྱུར་ཏེ་མི་འགྱུར་རོ། །སེམས་ཤེས་ཞེས་པ་བྱང་ཆུབ་སེམས་ཀྱི་ཕན་ཡོན་ཤེས་པ་ཞེས་རྣམ་བཤད་དུ་གསུངས་ལ། འགྲེལ་ཆེན་དུ། ཁ་ན་མ་ཐོ་བ་སྤངས་པས་རྨི་ལམ་ནའང་ངན་འགྲོར་འགྲོ་བ་དང་བྲལ་ཞིང་བསོད་ནམས་ཀྱི་ཚོགས་དུ་མ་དང་ལྡན་པས་བདེ་འགྲོ་ནས་བདེ་་འགྲོར་གོང་ནས་གོང་དུ་ཁྱད་པར་དུ་འཕགས་པའི་བདེ་བ་ལ་ལོངས་སྤྱོད་དུ་འགྲོ་བ་ལ་སེམས་ཤེས་སམ་༌༌རྟོགས་ལྡན་སུ་ཞིག་སྒྱིད་ལུག་པར་འགྱུར་ཞེས་བཤད་དོ། །ལམ་མྱུར་བའི་ཚུལ་དེ་ནི་མ་སྐྱེས་དགྲའི་འགྱོད་པ་བས་ལ་ཐ་ལས་སྔོན་སངས་རྒྱས་ཐམས་ཅད་ཟིལ་གྱིས་གནོན་པ་ཞེས་པ་མཆོག་ཟུང་གཉིས་དང་བཅས་པ་བསོད་སྙོམས་ལ་གཤེགས་པའི་ལམ་ཁར་ཁྱེའུ་གསུམ་རྩེ་མོ་རྩེ་ཞིང་འདུག་པ་ལས། དེ་དག་སངས་རྒྱས་ལ་དད་པ་སྐྱེས་ནས་རང་རང་གི་མུ་ཏིག་གི་སེ་མོ་དོའི་རྒྱན་ཕུལ། གཡས་གཡོན་གྱི་ཁྱེའུ་གཉིས་ཀྱིས་མཆོག་ཟུང་གཉིས་ལྟ་བུར་གྱུར་ཅིག་ཅེས་སྨོན། ཁྱེའུ་དབུ་མས་སངས་རྒྱས་དེ་ཉིད་ལྟ་བུར་གྱུར་ཅིག་ཅེས་སྨོན་པ་ལས་དེ་སྔར་སངས་རྒྱས་ནས་ཤཱཀྱ་ཐུབ་པར་གྱུར། ཁྱེའུ་གཞན་གཉིས་པོ་ཤཱ་རིའི་བུ་དང་མོང་འགལ་བུ་གཉིས་སུ་གྱུར་པ་ལ་ཤཱཀྱ་ཐུབ་ཀྱིས་ཆོས་བསྟན་པས་ད་གཟོད་དགྲ་བཅོམ་ཐོབ། དེའི་ཚེ་བཅོམ་ལྡན་འདས་ཀྱིས་མྱུར་དུ་མྱ་ངན་ལས་འདའ་བར་འདོད་ན་ཐམས་ཅད་མཁྱེན་པ་ཉིད་དུ་སེམས་བསྐྱེད་པར་བྱ་སྟེ་མྱུར་བའི་ཐེག་པ་ནི་ཐེག་པ་ཆེན་པོ་ཉིད་ཡིན་ཞེས་གསུངས་པ་ལྟ་བུ་ཡིན་པར་བཤད་དོ།།འདིས་མཆོད་ཡུལ་དང་མཆོད་རྫས་མཉམ་ཡང་སེམས་བསྐྱེད་ཀྱི་དབང་གིས་འབྲས་བུ་ལ་ཁྱད་པར་བྱུང་བ་བསྟན་ཏོ། །དེ་དག་ནི་མི་ཞུམ་པའི་བརྩོན་འགྲུས་སམ་གོ་ཆའི་བརྩོན་འགྲུས་ཀྱིས་སྒྱིད་ལུག་བདག་ཉིད་བརྙས་པའི་ལེ་ལོ་སྤོང་བའི་ཚུལ་ཏེ། བདེ་བའི་ལམ་ནས་བདེ་བའི་གནས་སུ་འགྲོ་བ་ལ་ཇི་ལྟར་སྐྱོ་ཞེས་རང་ལ་བརྙས་པ་དང་སྒྱིད་ལུག་སྤངས་ཏེ་སྤྲོ་བ་སྐྱེད་པའོ། །དེ་དག་གིས་བསམ་པ་སྐྱིད་ལུག་མེད་པར་གོ་ཆ་བགོ་བ་གོ་ཆའི་བརྩོན་འགྲུས་རྩོམ་པའི་ཚུལ་བསྟན་ལ། དེ་ཡང་བྱང་སེམས་རྣམས་ལམ་ལ་སློབ་པའི་དུས་སུ་བརྩོན་འགྲུས་རྩོམ་པ་ན་སྦྱོར་བའི་སྔ་རོལ་ནས་སེམས་ཀྱི་སྤྲོ་བ་སྔོན་དུ་འགྲོ་བའི་སྒོ་ནས་བསམ་པའི་གོ་ཆ་༌་ཆེན་པོ་གྱོན་པར་བྱེད་པ་སྟེ། སེམས་ཅན་གཅིག་གི་སྡུག་བསྔལ་བསལ་བའི་ཕྱིར་དུ་བསྐལ་ཆེན་སྟོང་དང་ཡུན་ཚད་མཉམ་པའི་ཉིན་ཞག་བསགས་པའི་བསྐལ་ཆེན་གྲངས་མེད་པ་གསུམ་བྱེ་བ་ཕྲག་འབུམ་གྱུར་གྱི་བར་དམྱལ་བ་ཁོ་ནར་གནས་ནས་སངས་རྒྱས་འཐོབ་པར་འགྱུར་ནའང་བདག་ཉིད་སྤྲོ་བར་བྱེད་ཅིང་དེ་ལྟ་བུའི་སྒོ་ནས་རྫོགས་བྱང་གི་ཆེད་དུ་བརྩོན་པར་བྱེད་ལ་བརྩོན་འགྲུས་ལ་ཞུགས་པའང་མི་གཏོང་ན་དུས་ཀྱི་ཡུན་དེ་ལས་ཆེས་ཐུང་བ་དང་སྡུག་བསྔལ་ཆེས་ཆུང་བས་ལྟ་ཅི་སྨོས་སྙམ་པ་དེ་ལྟ་བུ་ནི་གོ་ཆའི་བརྩོན་འགྲུས་ཡིན་པར་གསུངས་ལ། བློ་གྲོས་མི་ཟད་པས་ཞུས་པར། དེ་བསྐལ་བ་འདི་སྙེད་ཅིག་ཏུ་གོ་ཆ་བགོའོ་བསྐལ་པ་འདི་སྙེད་ཅིག་ཏུ་གོ་ཆ་མི་བགོའོ་ཞེས་བསྐལ་པ་བགྲངས་པས་བྱང་ཆུབ་མི་ཚོལ་གྱི་བསམ་གྱིས་མི་ཁྱབ་པའི་གོ་ཆ་གྱོན་པར་བྱེད་དོ། །གལ་ཏེ་སྔོན་གྱི་མཐའ་ཇི་ཙམ་དེ་ཙམ་ལ་ཉིན་ཞག་གཅིག་ཏུ་གྱུར་ལ། ཉིན་ཞག་གི་ཚུལ་དེ་ལྟ་བུའི་ཉི་མ་བཅོ་ལྔས་ཟླ་བ་ཕྱེད་དུ་གྱུར་ལ་ཉི་མ་སུམ་ཅུས་ཟླ་བ་གཅིག་ཏུ་གྱུར་ཏེ་ཟླ་བ་བཅུ་གཉིས་ཀྱིས་ལོ་གཅིག་ཏུ་གྱུར་ལ། ལོ་བགྲང་བ་འདིས་ལོ་འབུམ་ལ་བྱང་ཆུབ་ཀྱི་སེམས་གཅིག་སྐྱེ་ཞིང་དེ་བཞིན་གཤེགས་པ་གཅིག་མཐོང་ལ་འཇུག་པ་འདི་དང་བགྲང་བ་འདིས་གང་གཱའི་ཀླུང་གི་བྱེ་མ་སྙེད་ཀྱི་སེམས་བསྐྱེད་པ་དང་དེ་བཞིན་གཤེགས་པ་མཐོང་བས་སེམས་ཅན་གཅིག་གི་སེམས་དང་སྤྱོད་པ་ཤེས་པར་གྱུར་ལ། འཇུག་པ་འདི་དང་བགྲངས་པ་འདིས་དེ་སྙེད་ཀྱི་སེམས་བསྐྱེད་པ་དང་དེ་བཞིན་གཤེགས་པ་མཐོང་བས་སེམས་ཅན་ཐམས་ཅད་ཀྱི་སེམས་དང་སྤྱོད་པ་ཤེས་པར་གྱུར་ཀྱང་མི་ཞུམ་པའི་གོ་ཆ་འདི་ནི་བྱངཆུབ་སེམས་དཔའི་གོ་ཆ་མི་ཟད་པ་ཞེས་གསུངས་ཏེ་འདི་གོང་ན་མེད་པའི་གོ་ཆའི་བརྩོན་འགྲུས་ཡིན་པར་བཤད་ལ། དེ་བཞིན་དུ་ཕར་ཕྱིན་བསྡུས་པ་ལས། སྔ་ཕྱི་འཁོར་བའི་མཐའ་དང་མཉམ་ཙམ་དུ། །རྒྱ་ཆེ་རིང་བའི་ཉིན་དང་མཚན་གྱུར་ལ། །དེ་འདྲ་བསགས་པའི་ལོར་གྱུར་དུས་རིང་བའི། །བསྐལ་བ་རྒྱ་མཚོའི་ཆུ་ཐིགས་གྲངས་སྙེད་ཀྱིས། །བྱང་ཆུབ་མཆོག་གི་སེམས་གཅིག་སྐྱེད་འགྱུར་ལ། །དེ་འདྲའི་རྣམ་པས་ཚོགས་གཞན་རེ་རེ་ཞིང་། །སྒྲུབ་བགོས་གྱུར་ཀྱང་སྙིང་རྗེས་སྐྱོ་བ་མེད། །བྱང་ཆུབ་དམ་པ་སྒྱིད་ལུག་མེད་པར་སྒྲུབ། །ཅེས་སོགས་ཀྱིས་ཀྱང་གོ་ཆའི་བརྩོན་འགྲུས་བསྟན་ཏེ། བྱང་སེམས་གང་དེ་འདྲའི་བརྩོན་འགྲུས་ལ་མོས་པ་ཙམ་དང་དད་པ་ཙམ་སྐྱེད་པ་དེ་ཡང་བརྟན་པོ་ཡིན་ཏེ། དེ་ཙམ་གྱིས་ཀྱང་རྫོགས་བྱང་གི་ཆེད་དུ་བརྩོན་འགྲུས་རྩོམ་པ་དཔག་ཏུ་མེད་པའི་རྒྱུ་རྟས་པར་བྱེད་ན་དེ་ལྟ་བུའི་བརྩོན་འགྲུས་དངོས་དང་ལྡན་པ་ལྟ་ཅི་སྨོས་ལ། དེ་ལྟ་བུའི་བྱང་སེམས་ལ་ནི་བྱང་ཆུབ་དང་གཞན་གྱི་དོན་དུ་ལས་གང་ལའང་སེམས་ཞུམ་པའམ་དཀའ་བ་སྤྱད་དགོས་པའི་བྱ་དཀའ་བ་ཅི་ཡང་མེད་པར་བྱང་ས་ལས་བཤད་པར་གསུངས་ཤིང་དེ་འདྲ་བའི་བསམ་པ་ལ་གོམས་པར་བྱས་ནས་ཐེག་ཆེན་གྱི་རིགས་ཀྱི་ནུས་པས་དེ་ངེས་པའི་རྒྱུར་འགྲོ་བས་དེ་ལ་ཡང་ཡང་བློ་སྦྱོང་བར་བྱ་དགོས་པར་གསུངས་སོ། །མདོར་ན་འདི་འདྲ་བའི་བསམ་པ་རེ་སྐྱེད་ནུས་ན་ཚོགས་མཐའ་ཡས་པ་རྫོགས་ཤིང་སྒྲིབ་པ་དཔག་ཏུ་མེད་པ་འདག་ལ་ཕྱིར་མི་ལྡོག་པའི་རྒྱུ་མཆོག་ཏུ་ཡང་འགྱུར་ལ་རྒྱལ་སྲས་ཀྱི་སྤྱོད་པ་མཐའ་ཡས་པ་དང་།དུས་ཆེས་རིང་བ་དེ་ལྟ་བུ་ལ་སྤྲོ་བ་ཅི་ཡང་མེད་ལ་དུས་ཐུང་ངུ་ཞིག་གིས་བྱང་ཆུབ་འཐོབ་པར་འདོད་པ་ནི་རྫོགས་བྱང་ལས་རིང་དུ་འགྱུར་བ་དང་བྱང་སེམས་ཀྱི་སྙིང་སྟོབས་རྨད་དུ་བྱུང་བ་སྐྱེ་བ་དང་བརྩོན་འགྲུས་རླབས་པོ་ཆེ་རྩོམ་པའི་གེགས་སུ་འགྱུར་ཞིང་། དུས་ཇི་ཙམ་རིང་བ་ལ་དགའ་ཞིང་སྤྲོ་བ་དེ་ཙམ་དུ་མྱུར་དུ་བྱང་ཆུབ་འཐོབ་པར་གསུངས་སོ།། 
 
 དེའི་མཐུན་ཕྱོགས་སྒྲུབ་པ།གསུམ་པ་མཐུན་ཕྱོགས་སྒྲུབ་པ་ལ་གཉིས། མདོར་བསྟན་པ། རྒྱས་པར་བཤད་པའོ།།དང་པོ་ནི། སེམས་ཅན་དོན་འགྲུབ་སོགས་ཏེ། འཇིག་རྟེན་ན་རྒྱལ་པོ་ཆེན་པོ་རྣམས་དཔུང་ཚོགས་ཡན་ལག་བཞི་དང་ལྡན་པའི་སྒོ་ནས་གཞན་སྡེ་འཇོམས་ཤིང་རང་གིས་འདོད་པའི་དོན་སྒྲུབ་པར་བྱེད་པ་བཞིན་དུ་བྱང་ཆུབ་སེམས་དཔའ་རྣམས་ཀྱང་བརྩོན་འགྲུས་ཀྱི་མི་མཐུན་ཕྱོགས་འཇོམས་པ་དང་སེམས་ཅན་གྱི་དོན་འགྲུབ་པར་བྱ་བའི་ཕྱིར་དུ་དཔུང་ཚོགས་བཞི་དང་ལྡན་པའི་གཉེན་པོ་བརྩོན་འགྲུས་ཀྱི་སྟོབས་བསྐྱེད་པར་བྱ་བ་ལ། ལས་འབྲས་བསམ་སྟེ་དེའི་བླང་དོར་ཚུལ་བཞིན་དུ་བྱེད་པ་ལ་འདུན་པ་བསྐྱེད་པ་མོས་པའི་སྟོབས་མ་བརྟགས་པར་ཅི་རུང་རུང་ལ་མི་འཇུག་ལ་བརྟགས་ནས་ཞུགས་ཤིང་བརྩམས་པ་དེ་མཐར་ཕྱིན་པར་བྱེད་པ་བརྟན་པའི་སྟོབས། བྱིས་པ་རྩེད་མོ་ལ་འཇུག་པ་ལྟར་འཕྲོ་མི་གཅོད་པར་ངོམས་པ་མེད་པར་སྤྲོ་བཞིན་དུ་དམ་པའི་ལས་ལ་བརྩོན་འགྲུས་རྩོམ་པ་དགའ་བའི་སྟོབས། །བརྩོན་འགྲུས་བརྩམས་པས་ལེགས་པར་ཟིན་པ་དེ་དོར་བའམ་ལུས་སེམས་དུབ་པས་མི་ནུས་ན་རེ་ཞིག་ངལ་བསོས་ཏེ་སོས་མ་ཐག་ནས་སླར་རྩོམ་པ་དོར་བའི་སྟོབས་དང་བཞི་ནི་བརྩོན་འགྲུས་ཀྱི་མཐུན་རྐྱེན་ཡིན་ནོ།།དེ་ལྟར་བཞི་ལས་མོས་པའི་སྟོབས་བསྐྱེད་ཚུལ་ནི། མོས་པ་སྟེ་འདུན་པའི་སྟོབས་ནི་མི་དགེ་བའི་འབྲས་བུ་འཁོར་བའི་སྡུག་བསྔལ་སྣ་ཚོགས་པ་བསམ་པས་འཇིགས་པ་དང༌། མདོ་རྒྱན་ལས། བསོད་ནམས་ཆེ་དང་འགྱོད་པ་མེད། །ཡིད་བདེ་བ་དང་བདེ་བ་ཆེ། །ཞེས་མོས་པའི་ཕན་ཡོན་བཅུ་གསུངས་པ་དང༌། འདིར་དགེ་བའི་ཕྱོགས་ཐམས་ཅད་ཀྱི་རྩ་བ་ཡིན་པར་གསུངས་པ་སོགས་མོས་པ་དེ་ཡི་ཕན་ཡོན་རྣམས་ཡང་ཡང་ལེགས་པར་བསམ་པས་འདུན་པ་བསྐྱེད་པར་བྱའོ། །བི་བྷཱུ་ཏིས། ཚིགས་བཅད་འདི་སྐབས་སུ་མ་བབས་པས་གཞན་གྱིས་བཅུག་པ་ཡིན་ཏེ། བརྩོན་འགྲུས་ཀྱི་མི་མཐུན་ཕྱོགས་སྤངས་ནས་བརྩོན་འགྲུས་འཕེལ་ཕྱིར་དཔུང་བཞི་ལ་འབད་པར་བྱ་ཞེས་པའི་མདོར་བསྟན་གྱི་དོན་ནི་ཚིགས་བཅད་འོག་མས་སྟོན་པས་འདི་མི་དགོས་པའི་ཕྱིར་ཞེས་སོགས་གསུངས་ལ། འགྲེལ་པ་གཞན་ཐམས་ཅད་ཀྱིས་ནི་ཚིགས་བཅད་སྔ་ཕྱི་གཉིས་ཀ་མདོར་བསྟན་གྱི་གཞུང་དུ་བཀྲལ་ལོ།།འོན་ཀྱང་ཡང་ཟློས་བྱས་པ་ལྟ་བུ་ཞིག་འདུག་ལ། བུ་སྟོན་གྱིས་ཀྱང་སྔར་གྱི་སྒྱིད་ལུག་མེད་དང་སོགས་ཀྱི་ཚིགས་བཅད་དང་འདིའི་ཚིགས་བཅད་གཉིས་པོ་མེད་ན་གཞུང་འབྲེལ་ཆགས་ཤིང་མཛེས་པ་༌་ཞིག་འབྱུང་ཞེས་གསུངས་ལ། བོད་འགྲེལ་ཁ་ཅིག་ཏུ་འདིའི་ཚིགས་བཅད་སྔ་ཕྱི་གཉིས་པོ་གོང་འོག་བསྣོར་ནས་བཤད་པའང་ཡོད་པར་གསུངས་སོ། །
 
 དེས་ན་མདོར་བསྟན་གྱི་གཞུང་དངོས་ནི་འདི་ཡིན་ཏེ། དེ་ལྟར་བརྩོན་འགྲུས་ཀྱི་མི་མཐུན་ཕྱོགས་དགེ་བའི་ཆོས་སྒྲུབ་ནུས་སུ་མཐོང་ཡང་མི་འཇུག་པའི་སྙོམ་ལས་ཀྱི་ལེ་ལོ་དང་བྱ་བ་ངན་ཞེན་གྱི་ལེ་ལོ་དང་བདག་གིས་དེ་འདྲ་སྒྲུབ་ག་ལ་ནུས་སྙམ་དུ་ཞུམ་སྟེ་མི་འཇུག་པའི་བདག་ཉིད་བརྙས་པའི་ལེ་ལོ་རྣམས་སྤངས་ཏེ། མཐུན་རྐྱེན་བརྩོན་འགྲུས་སྤེལ་བའི་ཐབས་མོས་པ་སྟེ་འདུན་པའི་དཔུང་དང༌། ང་རྒྱལ་སྟེ་བརྟན་པའི་དཔུང་དང་། དགའ་བའི་དཔུང་དང་དོར་བའི་དཔུངསྟེ་སྦྱོར་བ་དཔུང་ཚོགས་བཞི་བསྐྱེད་ལ། དངོས་གཞི་དྲན་ཤེས་ཀྱིས་བརྩོན་འགྲུས་ལྷུར་ལེན་པའི་སྟོབས་དང་། རྗེས་ལུས་སེམས་ལ་དབང་བསྒྱུར་བའི་སྟོབས་ཀྱིས་ནི་བརྩོན་འགྲུས་གོང་ནས་གོང་དུ་སྤེལ་བའི་ཕྱིར་དུ་འབད་པར་བྱའོ། །དེ་ལྟར་དཔུང་བཞི་དང་སྟོབས་གཉིས་བྱས་ཀྱང་ཆོག་ལ། །ཡང་ན་དཔུང་དྲུག་གམ་སྟོབས་དྲུག་ཅེས་བྱས་ཀྱང་ཆོག་སྟེ་སྟོབས་དང་དཔུང་སྐད་དོད་གཅིག་པར་བཤད་པའི་ཕྱིར་རོ། །དེ་ལྟར་དཔུང་བཞིའི་དང་པོ་མོས་པའི་དཔུང་ཞེས་པའི་མོས་པ་ནི་སེམས་བྱུང་འདུན་པ་ལ་བྱ་དགོས་པར་གསུངས་ཏེ་དེ་ནི་འདུན་པས་བརྩོན་འགྲུས་ཀྱི་རྟེན་བྱེད་པར་བཤད་པ་ལ་དགོངས་༌པའོ། །རྒྱ་དཔེར་འདུན་པ་ཞེས་ཡོད་པར་གསུངས་ལ་འགྲེལ་ཆེན་དུའང་དེ་ལྟར་རོ།།དེ་ལ་སེམས་བྱུང་མོས་པའི་ངོ་བོ་ནི། ཀུན་བཏུས་ལས། མོས་པ་གང་ཞེ་ན། ངེས་པའི་དངོས་པོ་ལ་ཇི་ལྟར་ངེས་པ་བཞིན་དུ་འཛིན་པ་སྟེ་མི་འཕྲོགས་པ་ཉིད་ཀྱི་ལས་ཅན་ནོ་ཞེས་གསུངས་པ་༌ལྟར་རང་གིས་ཚད་མས་ངེས་ཟིན་པའི་ཡུལ་རྣམས་ལ་འདི་ཁོ་ན་ལྟར་ཡིན་གྱི་གཞན་དུ་མ་ཡིན་ནོ་སྙམ་དུ་འཛིན་པའི་རིག་པ་ཡིན་ལ། བྱེད་ལས་མི་འཕྲོགས་པ་ཞེས་པ་ནི་རང་གིས་ངེས་ཟིན་གྱི་དོན་ལ་མོས་པ་བརྟན་པོ་རྙེད་ནས་ཕ་རོལ་གྱི་རྒོལ་བས་དེ་ལས་གཞན་དུ་བསྒྱུར་མི་ནུས་པའོ། །མདོ་རྒྱན་ལས། འདོད་པ་ཅན་གྱི་དེ་ཁྱི་འདྲ། །ཞེས་སོགས་མོས་པའི་ཁྱད་པར་བཞི་དང༌། ཐེག་པ་ཆེན་པོ་དེ་ལ་དེ་མཆོག་ཚུལ་བཞིན་རིག་ནས་ནི། ཞེས་སོགས་ཐེག་ཆེན་གྱིས་མོས་པ་ལ་སྦྱར་བའི་ཚུལ་ཡང་གསུངས་སོ།།སེམས་བྱུང་འདུན་པའི་ངོ་བོ་ནི། ཀུན་བཏུས་སུ། འདོད་པའི་དངོས་པོ་ལ་དེ་དང་ལྡན་པར་བྱེད་འདོད་པ་ཉིད་དེ་བརྩོན་འགྲུས་རྩོམ་པའི་ལས་ཅན་ནོ་ཞེས་གསུངས་པ་ལྟར་བསམ་པའི་དངོས་པོ་ལ་དམིགས་ནས་དེ་དོན་དུ་གཉེར་བའི་རིག་པའོ། །བྱེད་ལས་འདུན་པས་བརྩོན་འགྲུས་ཀྱི་རྟེན་བྱེད་པ་ཡིན་ལ༑དེའི་ཚུལ། དབུས་མཐའ་ལས། གནས་དང་དེ་ལ་གནས་པ་དང༌། །རྒྱུ་དང་འབྲས་བུ་ཉིད་དུའོ། །ཞེས་པ་སྟེ། གནས་ནི་འདུན་པ་སྟེ་བརྩོན་འགྲུས་ཀྱི་གནས་དང་གནས་པ་ནི་བརྩོན་འགྲུས་སོ། །འདུན་པའི་རྒྱུ་ནི་ཡིད་ཆེས་པའི་དད་པ་དང་བརྩོན་འགྲུས་ཀྱི་འབྲས་བུ་ནི་ཤིན་སྦྱངས་སོ། །འདུན་པ་ལ་དབྱེ་ན་འཕྲད་འདོད་ཀྱི་འདུན་པ། མི་འབྲལ་བར་འདོད་པའི་འདུན་པ། དོན་གཉེར་གྱི་འདུན་པ་གསུམ་ཡོད་ལ་ཕྱིམ་ལ་ནང་གསེས་ཀྱི་དབྱེ་བ་མང་ངོ༌། །འགྲེལ་པ་འགའ་ཞིག་ཏུ་རྩབའི་ཚིག་ཟིན་ལྟར་སེམས་བྱུང་མོས་པ་ཉིད་ལ་ངོས་བཟུང་ནས་བཤད་འདུག་པས་དེ་ལྟར་བྱས་ཀྱང་མི་འགལ་ལོ།།
 
 གཉིས་པ་རྒྱས་པར་བཤད་པ་ལ་གཉིས། དཔུང་བཞི་བསགས་པ། སྟོབས་གཉིས་བསྐྱེད་པའོ། །།དང་པོ་ལ་བཞི། མོས་པའི་དཔུང༌། བརྟན་པའམ་ང་རྒྱལ་གྱི་དཔུང་། དགའ་བའི་དཔུང་།དོར་བའི་དཔུང་བཤད་པའོ། །དང་པོ་ནི། བདག་དང་གཞན་གྱི་སོགས་ཏེ། དེའང་འདུན་པ་མེད་པའི་ཉེས་པར་སྨད་པ་ལ། ཉེས་པ་ཟད་ཕྱིར་འདུན་པ་མ་བྱས་པ་ལ་སྨད་པ་ནི། བདག་ཐེག་ཆེན་ལ་མོས་པ་བསྐྱེད་ནས་བྱང་ཆུབ་མཆོག་ཏུ་སེམས་བསྐྱེད་དེ་ཐེག་ཆེན་གྱི་སྒོར་ཞུགས་པས་ན་འདུན་པའི་སྟོབས་དྲག་པོའི་སྒོ་ནས་བདག་དང་གཞན་གྱི་རྒྱུད་ལ་ཡོད་པའི་སྒྲིབ་གཉིས་ཀྱི་ཉེས་པ་ཡི་ཚོགས་ནི་མཐའ་ཡས་ཤིང་དཔག་ཏུ་མེད་པ་ཅིག་ཡོད་པ་དེ་ཐམས་ཅད་བདག་གིས་གཞོམ་ཞིང་སྤང་བར་བྱ་དགོས་པ་ཞིག་སྟེ་སེམས་བསྐྱེད་པའི་དུས་སུ་དེ་ལྟར་གོ་ཆ་བགོས་ཏེ་དམ་བཅས་པའི་ཕྱིར། དེ་ལ་ཉེས་པ་གཞོམ་པའི་དུས་གང་དུ་ཉེས་པའི་ཚོགས་མང་པོ་རྣམས་ལྟ་ཞོག་ཆགས་སོགས་ཉོན་མོངས་པའི་ཉེས་པ་རེ་རེ་བག་ཆགས་དང་བཅས་པ་གཞོམ་པ་ལའང་བསྐལ་པ་རྒྱ་མཚོ་ལྟར་མཐའ་ཡས་པ་དུ་མ་ཟད་ཀྱི་བར་དུ་གཉེན་པོའི་སྟོབས་ཁྱད་པར་ཅན་བསྐྱེད་ནས་འབད་པ་ཆེན་པོ་བྱས་པས་སྤོང་བར་འགྱུར་བ་ཡིན་པ་ལ། 
 
 ཉེས་པ་རེ་རེ་ཙམ་ཟད་ཅིང་བསལ་བའི་ཕྱིར་དུ་གཉེན་པོ་སྦྱོར་བའི་བརྩོན་འགྲུས་རྩོམ་པ་དེ་ཡི་ནི་ཆ་ཤས་ཅུང་ཟད་དེ་ཙམ་ཡང་དེ་སྔོན་བདག་གི་རྒྱུད་ལ་མ་མཐོང་བའམ་མི་སྣང་ན་འཁོར་བ་དང་ངན་སོང་གི་སྡུག་བསྔལ་དཔག་ཏུ་མེད་པའི་གནས་སུ་གྱུར་པའམ་སྣོད་དུ་གྱུར་པ་བདག་གིས་སམ་བདག་གོ་ཅི་སྟེའམ་ཅིའི་ཕྱིར་ན་སྙིང་མ་གས་པའམ་རལ་བར་མ་གྱུར་པ་ནི་སྙིང་རེ་སྲ་ཞེས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །འདིར་བསྐལ་པ་རྒྱ་མཚོ་ལྟར་མང་པོ་ཟད་ཀྱི་བར་གཉེན་པོ་བསྒོམ་དགོས་པར་འགྱུར་ཞེས་དང༌། བསྐལ་བ་རྒྱ་མཚོར་གཉེན་པོ་བསྒོམས་པས་ཉེས་པ་ཟད་པར་འགྱུར་བ་ཡིན་ན་ཞེས་ཅུང་ཟད་མི་འདྲ་བ་བྱུང་ངོ༌།། །
 
 ཡོན་ཏན་སྒྲུབ་ཕྱིར་འདུན་པ་མ་བྱས་པ་ལ་སྨད་པ་ནི།དེ་བཞིན་དུ་འདུན་པའི་སྟོབས་ལ་བརྟེན་ནས་བདག་དང་གཞན་ཀུན་གྱི་རྒྱུད་ལ་གནས་སྐབས་དང་མཐར་ཐུག་གི་ཡོན་ཏན་ནི་དཔག་ཏུ་མེད་ཅིང་ཚད་མེད་པའི་མང་པོ་ཞིག་བདག་གིས་བསྒྲུབ་པར་བྱ་དགོས་པ་ཞིག་སྟེ་སེམས་བསྐྱེད་པའི་དུས་སུ་དེ་ལྟར་ཁས་བླངས་ཤིང་དམ་བཅས་པ་དེའི་ཕྱིར་རོ། །དེ་ལ་ཡོན་ཏན་གྱི་ཚོགས་མ་ལུས་པ་ལྟ་ཞོག་མཚན་བཟང་དང་། དཔེ་བྱད་ལྟ་བུའི་ཡོན་ཏན་གྱི་ཆ་ཤས་རེ་རེ་ཙམ་སྒྲུབ་པ་ཡང་དཔག་ཏུ་མེད་པའི་བསྐལ་པ་རྒྱ་མཚོས་གོམས་པར་བྱ་དགོས་པར་འགྱུར་ན་
 
 བདག་ནི་ཡོན་ཏན་དེ་ད་ག་གི་ནང་ནས་ཡོན་ཏན་རེ་རེའི་ཆ་ཤས་ཅུང་ཟད་ཙམ་རེ་སྒྲུབ་པ་ལ་ཡང་དེ་སྔོན་འདྲིས་ཤིང་གོམས་པ་ནམ་ཡང་མ་སྐྱེས་ཏེ་མ་ཐོབ་པ་ཡིན་ནོ། །དུས་ཡུན་རིངམོ་ནས་ཇི་ཞིག་ལྟར་ཏེ་བརྒྱ་ལ་རེས་འགའ་ཙམ་ན་རྙེད་པའི་དལ་འབྱོར་དང་ལྡན་པའི་མི་ཡི་སྐྱེ་བ་ཁྱད་པར་ཅན་འདི་ནི་བདག་གིས་ཚེ་འདི་ཕྱིའི་དགོས་པའི་དོན་དང་འབྲས་བུ་གང་ཡང་མེད་པར་ཆུད་གཟན་པར་བྱས་ཏེ་རྒྱབ་ཏུ་འདོར་དགོས་པ་འདི་རེ་མཚར་ཞེས་ཡི་ཆད་པའི་བསྟིང་ཚིག་གིས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །བསྐལ་བ་རྒྱ་མཚོར་གོམས་གྱུར་ན་ཞེས་པའང་འདུག་སྟེ་ཁྱད་པར་ཆེར་མེད་དོ།།མཚན་དཔེ་ལྟ་བུའི་ཡོན་ཏན་རེ་རེ་སྒྲུབ་པ་ལ་བསྐལ་པ་རྒྱ་མཚོ་ལྟ་བུའི་བར་དུ་གོམས་པར་བྱ་དགོས་ཚུལ་རིན་ཆེན་ཕྲེང་བ་ལས། རང་སངས་རྒྱས་ཀུན་ལས་བྱུང་དང༌། །སློབ་དང་མི་སློབ་ལས་བྱུང་།དང་། །འཇིག་རྟེན་མ་ལུས་ཀུན་བསོད་ནམས། །འཇིག་རྟེན་བཞིན་དུ་དཔག་མེད་གང་། །དེ་བཅུར་བསྒྲེས་པར་གྱུར་རྣམས་ཀྱིས། །བ་སྤུའི་བུ་ག་གཅིག་འགྲུབ་སྟེ། །ཞེས་སོགས་རྒྱས་པར་གསུངས་པའི་དོན་ནི། ཉན་རང་མན་ཆད་སེམས་ཅན་ཐམས་ཅད་ཀྱི་དགེ་བ་དཔག་ཏུ་མེད་པ་ཐམས་ཅད་བཅུ་འགྱུར་དུ་བསྒྲེས་པས་སངས་རྒྱས་ཀྱི་བ་སྤུ་གཅིག་འགྲུབ། བ་སྤུ་ཐམས་ཅད་འགྲུབ་པའི་དགེ་བ་བརྒྱ་འགྱུར་གྱིས་དཔེ་བྱད་གཅིག་འགྲུབ། །དཔེ་བྱད་ཐམས་ཅད་འགྲུབ་བྱེད་ཀྱི་དགེ་བ་བརྒྱ་འགྱུར་གྱིས་མཚན་གཅིག་མཚན་སུམ་ཅུ་པོ་ཐམས་ཅད་འགྲུབ་བྱེད་ཀྱི་དགེ་རྩ་སྟོང་འགྱུར་གྱིས་མཛོད་སྤུ། དེ་འགྲུབ་བྱེད་འབུམ་འགྱུར་གྱིས་དབུའི་གཙུག་ཏོར། དེ་འགྲུབ་བྱེད་བརྒྱ་འགྱུར་གྱིས་གསུང་ཆོས་ཀྱི་དུང་སོགས་འགྲུབ་ཅེས་པའོ།།
 
 དམ་པའི་སྤྱོད་པ་ལ་སློབ་ཕྱིར་འདུན་པ་མ་བྱས་པ་ལ་སྨད་པ་ནི། མིའི་སྐྱེ་བ་དོན་མེད་པ་ཇི་ལྟར་བྱས་ཤེ་ན། བདག་གིས་སྔོན་ཆད་བཅོམ་ལྡན་འདས་ཏེ་སངས་རྒྱས་དཀོན་མཆོག་གིས་མཚོན་པའི་དཀོན་མཆོག་གསུམ་མཆོད་པའི་ཚོགས་ཀྱིས་མ་མཆོད་ཅིང་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་བཞེངས་པ་སོགས་ཀྱི་སྐབས་དང་སྐབས་གཞན་དུའང་སེམས་ཅན་གཞན་རྣམས་ལ་དགའ་སྟོན་ཆེན་པོ་བྱས་པའི་སྒོ་ནས་ཡིད་བདེ་བའང་མ་བྱིན་ལ། འཆད་ཉན་སྒོམ་སྒྲུབ་སོགས་བཤད་སྒྲུབ་གཉིས་ཀྱི་སྒོ་ནས་ལུང་རྟོགས་ཀྱི་བསྟན་པ་ལ་བྱ་བ་མ་བྱས་ཞེས་པའམ་ཡང་ན་སྤང་གཉེན་གྱི་འདོར་ལེན་ཚུལ་བཞིན་དུ་མ་བྱས་པས་བསྟན་པ་ལ་བྱ་བ་མ་བྱས་ཞེས་བཤད་ཀྱང་ཆོག་ལ། གཞན་ཡང་སྐུ་གཟུགས་གླེགས་བམ་མཆོད་རྟེན་སོགས་ལ་བཀུར་སྟི་དང་དགེ་འདུན་ལ་ལྷ་ཁང་དང་ཀུན་དགའ་ར་བ་གཟིམས་ཆ་འབུལ་བ་སོགས་བསྟན་པའི་བྱ་བ་མ་བྱས་པ་དང་ཞེས་གསུམེད་པའང་ཡོད་དོ།།ནོར་ལོངས་སྤྱོད་ཀྱིས་ཕོངས་པའི་སེམས་ཅན་དབུལ་པོའི་ཚོགས་རྣམས་ལ་ཟས་གོས་སོགས་ཉེར་མཁོ་ཐམས་ཅད་སྦྱིན་པའི་སྒོ་ནས་དེ་དག་བསམ་པ་རྫོགས་པར་མ་བྱས་པ་དང༌། 
 
 དགྲ་གདོན་ན་རྒ་ལ་སོགས་པའི་འཇིགས་པས་ཉེན་པ་རྣམས་ལ་འཇིགས་པ་དེ་དག་ལས་བསྐྱབ་པའི་ཐབས་བྱས་པའི་སྒོ་ནས་མི་འཇིགས་པ་མ་བྱིན་པ་དང་ཞེས་ཏེ། བསྟན་ལ་བྱ་བ་མ་བྱས་སོགས་དེ་གསུམ་པོ་རིམ་པར་ཆོས་དང་ཟང་ཟིང་མི་འཇིགས་པའི་སྦྱིན་པ་གསུམ་མ་བྱས་པའི་དོན་ཡིན་པར་ཡང་གསུངས་སོ། །ལུས་སེམས་སྡུག་བསྔལ་སྣ་ཚོགས་པས་ནོན་པའི་ཉམ་ཐག་པ་རྣམས་ལ་སྡུག་བསྔལ་དེ་རྣམས་བསལ་ཐབས་བྱས་ནས་སྡུག་༌བསྔལ་དང་བྲལ་བའི་བདེ་བ་ཡང་མ་བྱིན་ན་སྔོན་ཆད་བདག་གིས་སྐྱེས་བུ་དམ་པའི་སྤྱོད་པའི་ཁྱད་པར་སྣ་གཅིག་ཀྱང་མ་བྱས་པའི་བདག་མི་ཡི་སྐྱེ་བ་ཙམ་བཟུང་བ་ཡང་མ་ཡི་མངལ་ན་གནས་པའི་ཚེ་མ་ཉིད་ལ་ཟུག་རྔུ་རྩུབ་མོ་སྐྱེད་པ་དང་བཙའ་བ་དང་གསོ་སྐྱོང་གི་ཚེ་སོགས་སུ་མ་ཉིད་ལ་ངལ་དུབ་སོགས་ཀྱི་སྡུག་བསྔལ་འབའ་ཞིག་སྐྱེད་པར་བྱས་པ་ཙམ་དུ་ཟད་ཀྱི་དེ་ལས་གཞན་པའི་དལ་འབྱོར་ཐོབ་པའི་དགོས་པ་རང་གཞན་གྱི་དོན་ཅི་ཡང་མ་འགྲུབ་བོ་ཞེས་འགྱོད་པ་སྐྱེད་པའི་སྒོ་ནས་རང་ལ་སྨད་ནས་འདུན་པ་བསྐྱེད་དེ་བརྩོན་འགྲུས་རྩོམ་པར་བསྐུལ་བའོ། །ཡང་ན་བདག་རང་ཉིད་མའི་མངལ་ན་གནས་པའི་གནོད་པའི་ཟུག་རྔུ་ཉམས་སུ་མྱོང་བ་དང་བཙས་ནས་ཀྱང་འཚོ་ཚིས་སོགས་ཀྱི་སྡུག་བསྔལ་འབའ་ཞིག་སྐྱེད་པར་ཟད་ཀྱི་ཞེས་སྦྱར་རོ།།
 
 འདུན་པ་མེད་པའི་ཉེས་པས་སྨད་དེ་དེ་གཏོང་མི་རིགས་པར་བསྟན་པ་ནི། ཉེས་པ་དེ་འདྲ་ཁྱོད་ལ་འབྱུང་བ་ཅི་ཡིན་ཞེ་ན། བདག་ནི་སྔོན་གྱི་ཚེ་རབས་གཞན་དང་ད་ལྟར་གྱི་སྐྱེ་བ་འདི་ལ་ཡང་དགེ་བའི་ཆོས་ལ་མོས་པ་སྟེ་དོན་གཉེར་གྱི་འདུན་པ་དང་བྲལ་བའི་ཉེས་པ་ཡིས་དགེ་བའི་ཆོས་ཀྱི་འབྱོར་བ་ཐམས་ཅད་དང་བྲལ་ཞིང་སྲིད་པའི་རྒུད་པ་ཐམས་ཅད་ཀྱིས་ཟིན་ཏེ་བདེ་བས་ཕོངས་ཤིང་ཉམ་ཐག་པ་འདི་འདྲ་བྱུང་བར་གྱུར་པ་ཡིན་ན་བློ་གྲོས་དང་ལྡན་པའི་མཁས་པ་སུ་ཞིག་ཆོས་ལ་མོས་པའམ་དོན་གཉེར་གྱི་འདུན་པ་གཏོང་ཞིང་འདོར་ཏེ་འདོར་བ་མི་རིགས་པས་ཕོངས་ཤིང་རྒུད་པ་ལས་ཐར་བར་འདོད་པ་རྣམས་ཀྱིས་དམ་པའི་ཆོས་ལ་དོན་གཉེར་གྱི་འདུན་པ་བསྐྱེད་པར་བྱའོ།།
 
 དཀར་ཆོས་ཀྱི་རྩ་བ་འདུན་པ་དང་དེའི་རྩ་བ་ལས་འབྲས་སེམས་པ་ཡིན་ཚུལ་ནི། དེ་ལྟར་ཕོངས་རྒུད་སེལ་བ་ཙམ་དུ་མ་ཟད་རྣམ་དཀར་དགེ་བའི་ཆོས་ཀྱི་ཕྱོགས་ནི་ཐམས་ཅད་ཀྱི་གཞི་དང་རྩ་བར་གྱུར་པ་ནི་མོས་པ་སྟེ་འདུན་པ་ཉིད་ཡིན་པར་ཐུབ་པའི་དབང་པོ་ཆོས་ཐམས་ཅད་མཁྱེན་ཅིང་གཟིགས་པས་༌་གསུངས་ཏེ། འཇམ་དཔལ་ཞིང་བཀོད་ལས། ཆོས་རྣམས་ཐམས་ཅད་རྐྱེན་བཞིན་ཏེ། །འདུན་པའི་རྩ་ལ་རབ་ཏུ་གནས། །གང་གིས་སྨོན་ལམ་ཅི་བཏབ་པ། །འབྲས་བུའང་དེ་འདྲ་ཉིད་དུ་འགྱུར། །ཞེས་སོ། །མོས་པ་ཉིད་ལ་བྱས་ནའང་། བློ་གྲོས་རྒྱ་མཚོས་ཞུས་པ་ལས། དགེ་བའི་ཆོས་ཐམས་ཅད་ཀྱི་རྩ་བ་ནི་མོས་པའོ། །ཞེས་གསུངས། འདིས་ནི་འདུན་པ་བསྐྱེད་རིགས་པའི་རྒྱུ་མཚན་དང་དེའི་ཕན་ཡོན་ཀྱང་བསྟན་པ་ཡིན་ནོ།།འོ་ན་འདུན་པ་དེ་ཇི་ལྟར་བསྐྱེད་པར་བྱ་ཞེ་ན། དམ་པའི་ཆོས་ལ་དོན་གཉེར་གྱི་འདུན་པ་དེའི་ཡང་རྩ་བའམ་རྒྱུ་ནི་དུས་རྟག་ཏུ་དགེ་མི་དགེའི་ལས་དང་ལས་ཀྱི་རྣམ་སྨིན་གྱི་འབྲས་བུ་འཇིག་རྟེན་ཕ་རོལ་དུ་ཚོར་བ་ཡིད་དུ་འོང་བ་དང་ཡིད་དུ་མི་འོང་བ་སོ་སོར་ངེས་པ་ཅན་མ་འདྲིས་པར་མྱོང་ཚུལ་ལ་ཡིད་ཆེས་པའི་དད་པ་ཉིད་ཡང་ཡང་ལེགས་པར་བསྒོམས་པའོ་ཞེས་པའམ་བསྒོམས་པ་ཉིད་ཡིན་པས་སོ་ཞེས་པ་སྟེ། དེ་ཡང་ཡིད་ཆེས་ཀྱི་དད་པས་དོན་གཉེར་གྱི་འདུན་པའི་རྒྱུ་བྱེད་པར་གསུངས་པས་མི་དགེ་བའི་ལས་དང་འབྲས་བུ་ལ་ཡིད་ཆེས་ཀྱི་དད་པས་དེ་སྤོང་འདོད་ཀྱི་འདུན་པ་སྐྱེད་པ་དང་དགེ་བའི་ལས་འབྲས་ལ་ཡིད་ཆེས་ཀྱི་དད་པས་དེ་དང་དུ་བླང་བར་འདོད་པའི་འདུན་པ་སྐྱེད་པར་བྱེད་པ་ཡིན་ལ། དེའང་དགེ་མི་དགེ་བའི་ལས་སྤྱིའི་ཕན་ཡོན་དང་ཉེས་དམིགས་སེམས་པ་དང་ཁྱད་པར་བྱང་སེམས་ཀྱི་སྤྱོད་པ་རྣམས་ལ་བསླབ་པའི་ཕན་ཡོན་དང་དེ་དག་དང་འགལ་བའི་ཉེས་དམིགས་ཀྱི་རྒྱུ་འབྲས་སེམས་པ་ཡིན་ནོ།།དགེ་མི་དགེའི་ལས་འབྲས་ལ་ཡིད་ཆེས་པའི་འཇིག་རྟེན་པའི་ཡང་དག་པའི་ལྟ་བ་ཉིད་སྒོམ་པ་གལ་ཆེ་བའི་ཚུལ་ནི། བཤེས་སྤྲིང་ལས། གལ་ཏེ་མཐོ་རིས་ཐར་བ་མངོན་བཞེད་ན། །ཡང་དག་ལྟ་ལ་གོམས་པ་ཉིད་དུ་མཛོད། །གང་ཟག་ལོག་པར་ལྟ་བས་ལེགས་སྤྱད་ཀྱང༌། །ཐམས་ཅད་རྣམ་པར་སྨིན་པ་མི་བཟད་ལྡན། །ཞེས་སོ། །དེ་ཡི་རྩ་བ་རྟག་ཏུ་ནི། །ཞེས་འགའ་ཞིག་ཏུ་ཡོད་ཀྱང་། དེ་ཡི་ཡང་རྩ་བ་ཞེས་པ་ལེགས་ཏེ་དགེ་ཆོས་ཐམས་ཅད་ཀྱི་རྩ་བ་འདུན་པ་དང༌། འདུན་པ་དེའི་ཡང་རྩ་བ་ནི་ལས་འབྲས་ལ་སེམས་པ་ཡིན་ཞེས་འཆོད་དགོས་པའི་ཕྱིར་རོ། །
 
 དགེ་མི་དགེའི་ལས་འབྲས་སྤྱིར་བསྟན་པ་ནི། འཇིག་རྟེན་འདིར་དབང་ཤེས་འཁོར་དུ་བྱུང་བའི་ལུས་ཀྱི་ཚོར་བ་སྡུག་བསྔལ་དང་ཡིད་ཤེས་འཁོར་དུ་བྱུང་བའི་སེམས་ཀྱི་ཚོར་བ་ཡིད་མི་བདེ་བ་དང༌། གཞན་ཡང་དམྱལ་སོགས་ཀྱི་འཇིགས་པས་མཚོན་གསོད་རྡེག་འཆིང་བ་སོགས་མི་དང་མི་མིན་ལས་བྱུང་བའི་འཇིགས་པ་རྣམ་པ་སྣ་ཚོགས་པ་ཇི་སྙེད་ཡོད་པ་རྣམས་དང་། ཡིད་ལ་འདོད་པའི་དངོས་པོ་ནོར་ལོངས་སྤྱོད་དང་གཉེན་བཤེས་ལ་སོགས་པ་རྣམས་དང་བྲལ་ཞིང༌མི་འདོད་པའི་རིགས་ཐམས་ཅད་འདུ་བ་ནི་རྒྱུ་སྡིག་པ་མི་དགེ་བའི་ལས་འབའ་༌་ཞིག་སྤྱོད་པ་ལས་འབྱུང་བར་འགྱུར་བ་ཡིན་ནོ།།དེ་ལྟར་མདོ་ལས། འདི་ནི་བདག་རྗེས་མི་འབྲང་ཞིང་། །བྱིས་པས་མ་བརྟགས་བྱས་པ་ཡི། །སྡིག་པའི་ལས་ཀྱིས་འགྲོ་བ་དག །ཕ་རོལ་དུ་ནི་ཤེས་པར་འགྱུར། །གལ་ཏེ་བྱིས་པས་མི་གསལ་བར། །སྡིག་པའི་ལས་ནི་བྱས་པ་དག །ནམ་ཞིག་ན་ནི་དེ་ཉིད་ཀྱི། །རྣམ་སྨིན་ཚ་བ་སོ་སོར་བསྟེན། །རང་གི་ལས་ཀྱིས་དེ་འོག་ཏུ། །མེ་ཡིས་བསྲེགས་པ་བཞིན་དུ་གདུངས། །ཞེས་སོ། །
 
 དགེ་བ་ལ་དོན་གཉེར་གྱི་འདུན་པ་དྲག་པོས་ཀུན་ནས་བསླངས་ཏེ་ཡིད་ལ་བསམ་པའམ་ཡིད་ཀྱིས་སྨོན་པའི་སྒོ་ནས་དགེ་བའི་ལས་བྱས་ཤིང་བསགས་པས་ནི་སྐྱེ་བའི་གནས་གང་དང་གང་དུ་འགྲོ་བར་འགྱུར་བ་དེ་དང་དེར་ནི་སྔར་བསགས་པའི་བསོད་ནམས་དགེ་བའི་ལས་དེས་བསྐྱེད་པའི་རྣམ་སྨིན་གྱི་འབྲས་བུ་ཡིད་དུ་འོང་བའི་ཕན་ཡོན་གྱིས་མངོན་པར་མཆོད་པའི་བདེ་བ་ཉམས་སུ་མྱོང་བར་འགྱུར་བ་ཡིན་ནོ། །ཡིད་ལ་བསམ་པའི་ཞེས་པ་ནི་འདོད་པ་ལ་སྨོན་པའི་རྣམ་རྟོག་ཡིན་ལ་དེ་ནི་ཡིད་ཀྱི་ཤིང་རྟ་དང་ཡིད་ཀྱི་རྒྱལ་སྲིད་ཅེས་འཇིག་རྟེན་ན་གྲགས་པ་དེ་ཡིན་པར་གསུངས་ལ་རེ་བའི་ཤིང་རྟ་ཞེས་པའང་དེ་དང་འདྲ་སྙམ་མོ། །མདོ་ལས། །དེ་བཞིན་བསོད་ནམས་བྱས་པའི་མི། །འཇིག་རྟེན་འདི་ནས་ཕ་རོལ་དུ། །ཕྱིན་ཚེ་གཉེན་བཞིན་བསོད་ནམས་དག །འོང་ནས་མངོན་པར་དགའ་བར་བྱེད། །དེ་བས་འཇིག་རྟེན་ཕ་རོལ་གྱི། །ཆེད་དུ་བསོད་ནམས་བསགས་པར་གྱིས། །བསོད་ནམས་འཇིག་རྟེན་ཕ་རོལ་དུ། །ལུས་ཅན་རྣམས་ཀྱི་གནས་སུ་འགྱུར། །ཞེས་སོ། །
 
 འོ་ན་དགེ་བ་ལ་འདུན་པའམ་འདོད་པས་སྨོན་པའི་སྒོ་ནས་སྡིག་པ་བྱས་ཀྱང་བདེ་བ་འབྱུང་བའི་རྒྱུར་འགྱུར་རམ་སྙམ་ན། བདེ་སྡུག་གཉིས་ནི་ལས་ཀྱི་རྗེས་སུ་འབྲང་བ་ཡིན་གྱི་འདོད་པ་ཙམ་གྱི་རྗེས་སུ་བྱེད་པ་མ་ཡིན་ཏེ་སྡིག་པ་མི་དགེ་བ་བྱེད་པའི་གང་ཟག་དེས་འབྲས་བུ་བདེ་བ་ཉམས་སུ་མྱོང་བར་འདོད་པའི་འདུན་པ་ཡོད་ཀྱང་ཆོས་ཉིད་ཀྱིས་གནས་རིས་གང་དང་གང་དུ་འགྲོ་བར་འགྱུར་བའི་སྐྱེ་གནས་དེ་དང་དེར་ནི་སྔར་བསགས་པའི་སྡིག་པ་དེས་བསྐྱེད་པའི་སྡུག་བསྔལ་གྱི་ཚོར་བ་རྩུབ་མོའི་མཚོན་གྱིས་རྣམ་པར་འཇོམས་པར་འགྱུར་བས་སོ། །དེ་ལྟར་ཡང་སྔ་མ་ལས། སྡིག་ལས་འཕྲལ་དུ་ངེས་པར་ནི། ། མཚོན་བཞིན་གཅོད་པར་མི་བྱེད་ཀྱང་། །སྡིག་པའི་ལས་ཀྱི་འགྲོ་བ་དག །ཕ་རོལ་དུ་ནི་མངོན་པར་འགྱུར། །གང་དུ་དེ་དག་རྣམ་སྨིན་ནི། །ཚ་བ་སོ་སོར་བསྟེན་པ་ཡི། །སྡིག་པའི་ལས་ཀྱིས་འགྲོ་བ་དག །ཕ་རོལ་དུ་ནི་ཤེས་པར་འགྱུར། །ཞེས་དང༌། བདག་ཉིད་བདེ་བར་འདོད་པའི་ཕྱིར། ། རྒོད་ཅིང་སྡིག་པའི་ལས་བྱས་པའི། །སྡིག་ལས་དེ་ཡི་རྣམ་སྨིན་དག །ངུ་བཞིན་ཉམས་སུ་མྱོང་བར་འགྱུར། །ཞེས་གསུངས་སོ།།
 
 དགེ་མི་དགེའི་ལས་འབྲས་ཐུན་མིན་སོ་སོར་བཤད་པ་ལ།གཅིག་ཏུ་དཀར་བའི་ལས་འབྲས་ནི།བྱང་ཆུབ་སེམས་དཔའ་རྣམས་མི་འདོད་བཞིན་དུ་མའི་མངལ་གནས་ཀྱི་འདམ་རྫབ་དྲི་མ་ཅན་དུ་སྐྱེ་བ་མ་ཡིན་གྱི་དག་པའི་ཞིང་ཁམས་བདེ་བ་ཅན་ལ་སོགས་པར་བསམ་བཞིན་དུ་བརྫུས་ཏེ་སྐྱེ་བ་ཡིན་ལ། དེའང་།སྐྱེ་གནས་ཀྱི་ཁྱད་པར་མངལ་གནས་དོག་ཅིང་དྲི་ང་ལ་མེ་དྲོད་ཀྱི་ཚ་བ་ལས་ཁྱད་པར་དུ་གྱུར་པ་ཡངས་ཤིང་།དང་རྒྱ་ཆེ་ལ་ཡིད་དུ་འོང་བའི་དྲི་བཟང་པོ་དང་བདེ་བ་སྐྱེད་པའི་རེག་བྱ་བསིལ་པའི་ཁྱད་པར་དང་ལྡན་ལ་དབྱིབས་དང་ཁ་དོག་མཛེས་པའི་འདབ་མ་ཕྱོགས་ཀུན་ཏུ་རྒྱས་པའི་པད་མའི་སྙིང་བོ་དགའ་བདེ་མཆོག་ལྡན་པར་གནས་ཤིང་། འཚོ་བའི་ཁྱད་པར་མི་གཙང་བའི་ཟས་ཀྱིས་བསྐྱེད་པའི་བད་ཀན་གྱི་ཟགས་ཆུས་འཚོ་བ་ལས་ཁྱད་པར་དུ་གྱུར་པ་འོད་དཔག་མེད་ལ་སོགས་པའི་རྒྱལ་བའི་གསུང་དབྱངས་སྙན་པོ་ཡན་ལག་དྲུག་ཅུ་དང་ལྡན་པས་ལེགས་པར་བསྟན་པའི་དམ་པའི་ཆོས་ཡིད་བདེ་བར་བྱེད་པའི་རོ་མཆོག་དང་ལྡན་༌པའི་ཞལ་ཟས་ཀྱིས་ལུས་ཀྱི་གཟི་མདངས་དང་བརྗིད་བག་བསྐྱེད་པར་བྱས་པ། སྐྱེ་ཚུལ་གྱི་ཁྱད་པར་མངལ་གྱི་དྲི་མས་གོས་ཤིང་མངལ་སྒོ་དོག་པས་བཙིར་ཞིང་བཅར་ལ་མནན་པ་བཞིན་ཏུ་སྡུག་བསྔལ་གྱི་ཚོར་བ་འབྱུང་བ་ལས་ཁྱད་པར་དུ་གྱུར་པ་ཐུབ་པ་དེ་བཞིན་གཤེགས་པས་ལུས་ཡོངས་སུ་སྨིན་པའི་དུས་མཁྱེན་ནས་ལས་སྐུ་ལས་སྤྲོས་པའི་འོད་དང་འོད་ཟེར་གྱི་ཚོགས་ཀྱིས་ཁ་ཕྱེ་ཞིང་རྒྱས་པར་བྱས་པའི་མེ་ཏོག་པད་མ་༌་བརྫུས་ཏེ་བྱུང་བའམ་སྐྱེ་བ། ལུས་ཀྱི་ཁྱད་པར་མཚན་དང་དཔེ་བྱད་ཀྱིས་མཛེས་པར་སྤྲས་པའི་སྐུ་ལུས་མཆོག་ཏུ་གྱུར་པ་མངའ་བ་ཅན། ཡོངས་འཛིན་གྱི་ཁྱད་པར་ཕ་མ་སོགས་ཐ་མལ་གྱི་སྐྱེ་བོའི་ཡོངས་སུ་འཛིན་པ་ལས་ཁྱད་པར་དུ་གྱུར་པ་སྣང་མཐའི་རྒྱལ་པོ་ལ་སོགས་པའི་རྒྱལ་བའི་མདུན་ནམ་སྤྱན་སྔར་གནས་ནས་དེའི་ཆོས་ཀྱིས་སྐྱོང་བ་སྟེ་ཁྱད་པར་གྱི་ཆོས་དེ་དག་དང་ལྡན་པའི་བདེ་བར་གཤེགས་པ་རྣམས་ཀྱི་སྲས་༌་སུ་ནི་གཅིག་ཏུ་རྣམ་པར་དཀར་བའི་ལས་དགེ་བས་སྐྱེ་བར་འགྱུར་རོ། །དེ་ནི་འདྲེས་མའི་ལས་ཀྱིས་མངལ་སྐྱེས་ཀྱི་མི་ལྟ་བུའི་སྐྱེ་ཚུལ་ལས་ཁྱད་པར་དུ་འཕགས་པའི་སྐྱེ་ཚུལ་ལོ། །ས་རབ་དགའ་སོགས་ཐོབ་པའི་བྱང་སེམས་རྣམས་མི་འདོད་བཞིན་དུ་མའི་མངལ་དུ་མི་སྐྱེ་ཞིང་བདེ་བ་ཅན་དུ་སྐྱེ་བ་ན་ཞེས་འགྲེལ་ཆེན་དུའོ། །དེ་ནི་འདུལ་བ་ལུང་ལས། བསོད་ནམས་བྱས་པ་འདིར་དགའ་ཕྱི་མར་དགའ། །གཉིས་ཀར་དགའ་སྟེ་དེ་ནི་རབ་ཏུ་དགའ། །ལས་རྣམས་སྨིན་མཐོང་དེ་དགའ་རབ་ཏུ་དགའ། །འགྲོ་བ་བཟང་པོར་སོང་ལ་ཕྱིར་ཞིང་དགའ། །ཞེས་དང་། ཚོམས་ལས། གང་ཞིག་བྱས་ན་མི་གདུང་ཞིང་། །དགའ་ཞིང་ཡིད་ནི་བདེ་བ་ཡི། །རྣམ་སྨིན་སོ་སོར་བརྟེན་པ་ཡི། །ལས་དེ་དག་ནི་བྱས་ན་ལེགས། །ཞེས་པ་ལྟར་རོ།།
 
 གཅིག་ཏུ་གནག་པའི་ལས་འབྲས་ནི། སྲོག་གཅོད་སོགས་སྡིག་པ་མི་དགེ་བའི་ལས་ཆེན་པོ་བསགས་པའི་གང་ཟག་དག་ཚ་དམྱལ་རྣམས་སུ་སླེབ་ན་རང་གི་ལས་ངན་པའི་དབང་གིས་སྣང་བའི་གཤིན་རྗེའི་ཕོ་ཉ་འཇིགས་སུ་རུང་བའི་ཉམས་འགྱུར་དང་ལྡན་པའི་སྐྱེས་བུ་རྣམས་ཀྱིས་དམྱལ་བ་པ་གཞོན་ཤ་དང་ལྡན་པ་དེ་ཡི་ལུས་ཀྱི་པགས་པ་མ་ལུས་བ་མཚོན་ཆ་རྣོན་པོ་མེ་རབ་ཏུ་འབར་བ་རྣམས་ཀྱིས་བཤུས་ཏེ་ཕྲལ་བར་བྱས་པས་སྡུག་བསྔལ་གྱིས་ཤིན་ཏུ་ཉམ་ཐག་པར་གྱུར་ཅིང་། ད་དུང་དེར་མ་ཟད་དུས་མཐའི་མེ་ལས་ཀྱང་རབ་ཏུ་ཚ་བའི་དམྱལ་བའི་མེ་ཡིས་བཞུས་པའི་ཟངས་ཞུན་ཁོལ་མ་དེའི་ལུས་ལ་བླུགས་ཏེ་བསྲེག་པར་གྱུར་པའི་སྡུག་བསྔལ་ཆེས་ཆེར་བཟོད་པར་དཀའ་ལ། སླར་ཡང་དེ་ལྟར་བསྲེགས་པའི་ལུས་ཀྱི་ལྷག་མ་ལ་མེ་རབ་ཏུ་འབར་བའི་རལ་གྲི་དང་མདུང་ཐུང་སོགས་མཚོན་ཆ་དག་གིས་ཡང་ཡང་བསྣུན་པའི་ཚེ་ཤ་ཡི་དུམ་བུ་ཚལ་བར་བྱས་པ་བརྒྱ་ཕྲག་དུ་མ་ཕྱོགས་བརྒྱར་ལྷགས་ཤིང་འཐོར་བར་གྱུར་ཏེ། མེ་ཤིན་ཏུ་འབར་བའི་ལྕགས་བསྲེགས་ཀྱི་ས་གཞིར་ལྷུང་པའམ་འགྱེལ་ཞིང་འགྲེམ་པའི་སྡུག་བསྔལ་ལ་ལན་གྲངས་དུ་མར་ཡང་ཡང་སྤྱོད་པ་ནི་མཚམས་མེད་དང་ཆོས་སྤོང་སོགས་གཅིག་ཏུ་རྣམ་པར་གནག་པའི་ལས་མི་དགེ་གཉིས་དམིགས་ཆེ་ལ་གྲངས་མང་པོ་བྱས་པས་མྱོང་བར་འགྱུར་བའོ། །དེ་ནི་འདུལ་བ་ལུང་ལས། སྡིག་པ་བྱས་པ་འདིར་ཚིག་ཕྱི་མར་ཚིག །གཉིས་ཀར་ཚིག་སྟེ་དེ་ནི་རབ་ཏུ་ཚིག །ལས་རྣམས་སྨིན་མཐོང་དེ་ཚིག་རབ་ཏུ་ཚིག །འགྲོ་བ་ངན་པར་སོང་བ་ཕྱིར་ཞིང་ཚིག །ཞེས་དང༌།ཚོམས་ལས། གང་ཞིག་བྱས་པས་གདུང་འགྱུར་ཞིང༌། །མཆི་མས་གདོང་གཡོག་ངུ་བཞིན་དུ། །རྣམ་སྨིན་སོ་སོར་སྟེན་པ་ཡི། །ལས་དེ་དག་ནི་མ་བྱས་ལགས། །ཞེས་དང༌། བསླབ་བཏུས་སུ་མི་དགེ་བཅུའི་ལས་ལམ་གྱི་གནོད་པ་བསྟན་པའི་སྐབས་སུ་མདོ་དྲན་པ་ཉེར་གཞག་དྲངས་ནས་ཉེས་དམིགས་མང་དུ་གསུངས་པ་ལྟར་རོ། །དེ་དག་གིས་ནི་གཙོ་བོར་ལས་ངེས་པའི་ཚུལ་བསྟན་ལ།དེ་ནི་དེས་པས་ཞུས་པ་ལས། ས་བོན་ཚ་བ་རྣམས་ལས་ནི། །འབྲས་བུ་ཚ་བ་སྐྱེ་བར་འགྱུར། །ས་བོན་མངར་བ་རྣམས་ལས་ནི། །འབྲས་བུ་མངར་བ་སྐྱེ་བར་འགྱུར། །དཔེར་ཟླ་བྱ་བ་འདི་ཡིས་ནི། །སྡིག་པའི་རྣམ་སྨིན་ཚ་བ་དང༌། །དཀར་བོའི་འབྲས་བུ་མངར་བ་དག །མཁས་པས་མིས་ནི་ཤེས་པར་འགྱུར། །ཞེས་གསུངས་པ་ལྟར་ཡིན་ལ། མདོར་ན། སྐྱེ་འཕགས་སུ་ཡིན་ཡང་ཚོར་བ་གདུང་བའི་རྣམ་པ་ཅན་གྱི་སྡུག་བསྔལ་ཐ་ན་ཉན་རང་དགྲ་བཅོམ་གྱི་རྒྱུད་ལ་སྐྱེས་པ་ལྟ་བུའང་མི་དགེ་བའི་ལས་ལ་ལས་འབྱུང་བ་ཡིན་པར་ངེས་ཀྱི། དགེ་ལས་སྡུག་བསྔལ་འབྱུང་མི་སྲིད་ལ། དེ་བཞིན་དུ་ཚོར་བ་སིམ་པའི་རྣམ་པ་ཅན་གྱི་བདེ་བ་ཐ་ན་ཚ་དམྱལ་དུ་སྐྱེས་པ་ན་རླུང་བསིལ་བ་ལངས་པ་ལ་བརྟེན་ནས་སྐྱེས་པ་ལྟ་བུའང་དགེ་བའི་ལས་ལས་བྱུང་བར་ངེས་ཀྱི་མི་དགེ་བ་ལས་བདེ་བ་འབྱུང་བ་ནི་མི་སྲིད་དེ། ཀླུ་སྒྲུབ་ཀྱིས། མི་དགེ་བ་ལས་སྡུག་བསྔལ་ཀུན། །དེ་བཞིན་ངན་འགྲོ་ཐམས་ཅད་དོ། །དགེ་ལས་བདེ་འགྲོ་ཐམས་ཅད་དང༌། །སྐྱེ་བ་ཀུན་ཏུ་བདེ་བ་དག །ཅེས་གསུངས་སོ།།ལས་འཕེལ་ཆེ་བ་ནི། ཚོམས་ལས། སྡིག་པ་ཆུང་ངུ་བྱས་པས་ཀྱང་། །འཇིག་རྟེན་ཕ་རོལ་འཇིགས་ཆེན་དང༌། །ཕུང་ཁྲོལ་ཆེན་པོ་བྱེད་འགྱུར་ཏེ། །ཁོང་པར་སོང་བའི་དུག་བཞིན་ནོ། །བསོད་ནམས་ཆུང་ངུ་བྱས་པས་ཀྱང༌། །འཇིག་རྟེན་ཕ་རོལ་བདེ་ཆེན་འདྲེན། །དོན་ཆེན་དག་ཀྱང་བྱེད་འགྱུར་ཏེ། །འབྲས་བུ་ཕུན་ཚོགས་སྨིན་པ་བཞིན། །ཞེས་ལས་ཆུང་ངུ་རེ་ལས་འབྲས་བུ་ཆེན་པོ་འབྱུང་བ་དང༌། མཛངས་བླུན་ལས་ཀྱང་། སྡིག་པ་ཆུང་ངུ་དག་ལ་ཡང་། །མི་གནོད་སྙམ་དུ་བརྙས་མི་བྱ། །མེ་སྟག་ཆུང་ངུ་དག་གིས་ཀྱང་། །རྩ་ཕུང་རི་ཙམ་སྲེག་པར་བྱེད། །ཅེས་དང༌། དགེ་བ་ཆུང་དུ་དག་ལ་ཡང་། །མི་ཕན་སྙམ་དུ་བརྙས་མི་བྱ། །ཆུ་ཡི་ཐིགས་པ་བསགས་པ་ཡིས། །སྣོད་ཆེན་རིམ་གྱིས་གང་བར་འགྱུར། །ཞེས་གསུངས་ཏེ། ལས་འཕེལ་ཆེ་བའི་ཚུལ་འདི་དག་འདུལ་བ་ལུང་སོགས་ལས་འབྲས་སྟོན་པའི་མདོ་སྡེ་རྣམས་ལས་སྔོན་གྱི་བྱུང་བའི་མཐའ་མང་དུ་བརྗོད་པ་དག་གིས་ཤེས་པར་བྱས་ནས་ངེས་པ་བསྐྱེད་པར་བྱའོ།།ལས་མ་བྱས་པ་དང་མི་ཕྲད་པ་དང་ལས་བྱས་པ་ཆུད་མི་ཟ་བ་ནི། ཟླ་བ་སྒྲོན་མེར། དེ་ཡང་བྱས་ནས་རེག་པར་མི་འགྱུར་མིན། །གཞན་གྱིས་བྱས་པ་ཚོར་བར་འགྱུར་བའང་མིན། །ཞེས་གསུངས་ལ། ཁྱད་པར་འཕགས་བསྟོད་ལས་ཀྱང་། བྲམ་ཟེ་རྣམས་ནི་དགེ་སྡིག་དག །སྦྱིན་པ་ལེན་བཞིན་འཕོ་བར་སྨྲ། །ཁྱོད་ཀྱིས་བྱས་པ་ཆུད་མི་ཟ། །མ་བྱས་པ་དང་འཕྲད་མེད་གསུངས། །ཞེས་དང༌།ལས་བརྒྱ་བ་སོགས་སུ། ལས་ནི་ས་ལ་མི་སྨིན་རྡོ་ལ་མི་སྨིན་ཟིན་པའི་ཕུང་པོ་འབའ་ཞིག་ལ་སྨིན་ནོ་ཞེས་དང༌། ལུས་ཅན་དག་གི་ལས་རྣམས་ནི། །བསྐལ་བ་བརྒྱར་ཡང་ཆུད་མི་ཟ། །ཞེས་སོགས་གསུངས་པ་ལྟར་རོ། །
 
 དོན་བསྡུས་ནས་འདུན་པ་བསྐྱེད་པར་གདམས་པ་ནི། དེ་ལྟར་དགེ་བའི་ཕན་ཡོན་དང་སྡིག་པའི་ཉེས་དམིགས་ཤིན་ཏུ་ཆེ་བའི་རྒྱུ་མཚན་དེ་བས་ན་ལས་འབྲས་ཚུལ་བཞིན་དུ་བསམ་ནས་ཕྱིན་ཆད་མི་དགེ་བ་སྤོང་བ་དང་དགེ་བའི་ཕྱོགས་ཁོ་ན་གསོག་པ་ལ་མོས་པ་སྟེ་འདུན་པ་སྐྱེད་པར་བྱ་ཞིང་བསམ་པ་ཐག་པས་རྒྱུབ་གུས་པ་ཉིད་དུ་ལས་འབྲས་ཡིད་ཆེས་ཀྱི་དད་པ་བརྟན་པོ་བསྒོམ་པར་བྱའོ། །དེས་ན་དཀར་ནག་གི་ལས་ཕྲ་མོའང་གྲིབ་མ་བཞིན་དུ་རྗེས་སུ་འབྲངས་ནས་འདོད་པ་དང་མི་འདོད་པ་ཆེན་པོ་སྐྱེད་པ་ལ་ངེས་པ་བརྟན་པར་བྱས་ནས་ཅི་ནུས་སུ་བླང་དོར་བྱ་བ་ལ་འབད་དགོས་ཏེ། ཚོམས་ལས། མཁའ་ལ་བྱ་དག་གནས་པ་དེའི། །གྲིབ་མ་ལྷན་ཅིག་འགྲོ་བ་བཞིན། །ལེགས་པར་བྱས་དང་ཉེས་པར་བྱས། །དེ་དག་འགྲོ་བའི་རྗེས་སུ་འབྲང༌། །ཞེས་སོགས་དང༌། སྐྱེས་རབས་ལས་ཀྱང༌། དགེ་དང་མི་དགེའི་ལས་ལས་འཇིག་རྟེན་ཕ་རོལ་དུ། །བདེ་དང་སྡིག་བསྔལ་འབྱུང་བར་རབ་ཏུ་ངེས་བྱས་ནས། །སྡིག་པ་སྤངས་ཏེ་དགེ་བའི་གནས་ལ་རབ་ཏུ་འབད། །དད་པ་མེད་པ་དག་ནི་ཇི་ལྟར་འདོད་པར་སྤྱོད། །ཅེས་སོ། །དེ་ལྟར་དགེ་སྡིག་ལས་བདེ་སྡུག་འབྱུང་བར་ངེས་ན་ད་ལྟ་སྡིག་ཅན་བདེ་བ་དང་དགེ་བ་ཅན་ལ་སྡུག་བསྔལ་འབྱུང་བའང་སྣང་བས་དེ་ཅི་ཞེ་ན། ད་ལྟའི་བདེ་སྡུག་ནི་སྔོན་གྱི་ལས་ཀྱི་རྣམ་སྨིན་ཡིན་ལ་ད་ལྟ་དགེ་སྡིག་གང་བྱས་ལའང་ཕྱི་མར་བདེ་སྡུག་མ་འདྲེས་པར་འབྱུང་བར་ངེས་པས་དེ་ལྟར་སྣང་ཡང་སྐྱོན་མེད་དེ། བཤེས་སྤྲིང་ལས། སྡིག་པའི་ལས་རྣམས་བྱས་པ་འགའ་ཡང་ནི། །དེ་ཡི་མོད་ལ་མཚོན་བཞིན་མི་གཅོད་ཀྱང་། །འཆི་བའི་དུས་ལ་བབས་ན་ལས་རྣམས་ཀྱི། །འབྲས་བུ་གང་ལགས་དེ་ནི་མངོན་པར་འགྱུར། །ཞེས་པ་ལྟར་རོ། །དེ་ལྟར་ལས་ཀྱིས་འབྲས་བུ་སྐྱེ་ཚུལ་འདི་ཤིན་ཏུ་ལྐོག་ཏུ་གྱུར་པས་ངེས་པ་རྙེད་ཆེས་དཀའ་བར་སྣང་ན་ཡང་། ཏིང་རྒྱལ་ལས། ཟླ་བ་སྐར་མར་བཅས་པ་གནས་ལྟུང་ཞིང་། །རི་དང་གྲོང་དུ་བཅས་པའི་ས་ཞིག་ལ། །ནམ་མཁའི་ཁམས་ནི་རྣམ་པ་གཞན་གྱུར་ཀྱང༌། །ཁྱོད་ནི་མི་བདེན་པ་ཡི་ཚིག་མི་གསུང༌། །ཞེས་པ་སོགས་མདོ་སྡེ་རྣམས་ལས་མང་དུ་གསུངས་པ་ལྟར་ཤེས་པར་བྱ་ཞིང་དེའང་ཤེས་པ་ཙམ་ལ་མི་འཇོག་པར་ཡིད་ཆེས་བསྐྱེད་དེ་ངེས་པ་རྙེད་པ་ཤིན་ཏུ་གལ་ཆེ་སྟེ་འདི་ལ་བཅོས་མིན་གྱི་ངེས་པ་མ་རྙེད་ན་ཆོས་གང་ལའང་རྒྱལ་བ་དགྱེས་པའི་ངེས་པ་མི་རྙེད་པས་འདི་ལ་འབད་པར་བྱ་དགོས་སོ།།འགའ་ཞིག་སྟོང་ཉིད་ལ་ངེས་པ་རྙེད་པ་སྐད་ཟེར་ནས་ལས་འབྲས་ལ་མི་བརྩི་བ་ནི་སྟོང་ཉིད་ཀྱི་གོ་བ་ཕྱིན་ཅི་ལོག་ཏུ་སོང་བ་ཡིན་ཏེ་སྟོང་ཉིད་ཀྱི་གོ་བ་གནད་དུ་སོང་ན་དེ་ཉིད་རྟེན་འབྲེལ་གྱི་དོན་དུ་མཐོང་ནས་ལས་འབྲས་ལ་ངེས་པ་ཆེས་ཆེར་རྙེད་པའི་གྲོགས་སུ་འགྱུར་བར་ཡང་མདོ་སྔ་མ་ལས་གསུངས་སོ། །དེའང་ལས་འབྲས་ཀྱི་རྣམ་དབྱེ་ལ་མི་མཁས་པའམ་ཅུང་ཟད་ཤེས་ཀྱང་སྒོ་གསུམ་བག་ཡངས་སུ་གཏོང་ཞིང་ཉེས་སྤྱོད་ལ་མི་འཛེམས་པ་ནི་ངན་འགྲོའི་སྒོ་འབྱེད་པ་ཡིན་ལ། ལས་འབྲས་ལ་ངེས་པ་སྐྱེད་ཅིང་ཉིན་མཚན་ཀུན་ཏུ་ཤེས་བཞིན་དང་ལྡན་པས་སྒོ་གསུམ་ལ་རྟོག་པ་ཅིག་གིས་ངན་འགྲོའི་སྒོ་གཅོད་པར་གསུངས་ཏེ། ༠རྒྱ་མཚོས་ཞུས་པ་ལས། ཀླུའི་བདག་པོ་བྱང་ཆུབ་སེམས་དཔའ་རྣམས་ཀྱི་ཆོས་གཅིག་གིས་ངན་སོང་ངན་འགྲོ་ལོག་པར་ལྟུང་བར་སྐྱེ་བ་ཡང་དག་པར་གཅོད་དོ། །ཆོས་གཅིག་པོ་གང་ཞེ་ན། འདི་ལྟ་སྟེ་བདག་ཇི་ལྟར་གྱུར་ཅིང་ཉིན་མཚན་རྣམས་འདའ་ཞིང་འདུག་སྙམ་དུ་ཆོས་རྣམས་ལ་སོ་སོར་རྟོག་པ་སྟེ་ཞེས་སོ། །དེ་ལྟར་རང་རྒྱུད་ལ་བརྟགས་ཏེ་ཆོས་དང་བསྟུན་ལས་འབྲས་དང་བསྟུན་ནས་དེ་དག་དང་མཐུན་མི་མཐུན་བལྟས་ཏེ་རང་རྒྱུད་ལ་ཞུ་དག་བྱས་པ་ན། སྐྱེས་རབས་ལས། ནམ་མཁའ་དང་ནི་ས་གཞིའི་བར་ཡང་རིང་། །རྒྱ་མཚོའི་ཕ་རོལ་ཚུ་རོལ་འགྲམ་ཡང་རིང༌། །ཤར་ནུབ་གཉིས་ཀྱི་རི་བར་དེ་ལས་རིང་། །ཕལ་དང་དམ་པའི་ཆོས་ཀྱང་དེ་བས་རིང༌། །ཞེས་གསུངས་པའི་དཔེ་དག་དང་འདྲ་བར་བྱིས་པ་ཕལ་པ་བདག་ཅག་ལྟ་བུ་དང་དམ་པའི་ཆོས་གཉིས་ཀྱང་རྒྱང་རིང་དུ་གྱུར་ནས་རང་རྒྱུད་ཆོས་དང་འཕྲད་མ་ཐུབ་པས་སོ་སོར་སོང་བ་མང་ལ། དེ་ལྟར་རང་རྒྱུད་ཆོས་དང་མ་འདྲེས་ཤིང་མི་མཐུན་པའི་ཚུལ་ཞེ་ཐག་པ་ནས་རིག་རྒྱུ་ཞིག་བྱུང་ན་དེའང་མཁས་པ་ཡིན་ཏེ། ཚོམས་ལས། བྱིས་པ་གང་ཞིག་བྱིས་པའོ་ཞེས། །ཤེས་པ་དེ་འདིར་མཁས་པ་ཡིན། །ཞེས་སོ། །ཆོས་དང་བསྟུན་པ་ན་ཆོས་དང་རྒྱབ་འགལ་དུ་སོང་ཡོད་ནའང་ད་དུང་རང་ཆོས་པ་དང་མཁས་བཙུན་གྱི་མཆོག་ཏུ་རློམ་པ་ནི་བྱིས་པའི་ནང་ནས་ཀྱང་ཐ་ཆད་ཡིན་ཏེ། སྔ་མ་ལས། བྱིས་པ་གང་ཞིག་མཁས་སེམས་པ། །དེ་ནི་བྱིས་པ་ཞེས་བརྗོད་དོ༑༑ཞེས་སོ།།ལས་འབྲས་ལ་ཡིད་ཆེས་བསྐྱེད་ནས་དེ་ཉིད་ཉམས་ལེན་གྱི་མཐིལ་དུ་བྱས་ནས་སྒོམ་པ་འདི་ལམ་གྱི་གཞི་རྩ་དམ་པ་མེད་དུ་མི་རུང་བ་མཁས་པ་མགུ་བ་སྐྱེད་པའི་ཐབས་ཀྱི་མཆོག་ཡིན་པ་ལ་དེ་དག་ལ་གདམས་པ་ཟབ་མོ་ཡིན་སྙམ་པའི་བློ་མི་སྐྱེ་བ་ནི། སྒྲུབ་པ་ཉམས་ལེན་གྱི་ཡོན་ཏན་རྣམས་ཀྱི་རྩ་བ་ཆད་པ་ཡིན་པར་གསུངས་པས་ན་ལས་འབྲས་ལ་ཡིད་ཆེས་བསྐྱེད་ནས་བླང་དོར་ཚུལ་བཞིན་བྱེད་པ་ཤིན་ཏུ་གལ་ཆེ་ཞིང་དེ་ཉིད་ཉམས་ལེན་གྱི་མཆོག་ཏུ་ཡང་ཤེས་པར་བྱའོ།།གཉིས་པ་བརྟན་པའམ་ང་རྒྱལ་གྱི་དཔུང་ལ་གཉིས། སྤྱིར་བསྟན་པ། བྱེ་བྲག་ཏུ་བཤད་པའོ། །དང་པོ་ནི། རྡོ་རྗེ་རྒྱལ་མཚན་སོགས་ཏེ། དེ་ལ། ལེགས་པར་བརྟགས་ནས་བྱ་བ་རྩོམ་དགོས་པ་ནི། མདོ་སྡེ་ཕལ་པོ་ཆེའི་རྡོ་རྗེ་རྒྱལ་མཚན་གྱི་བསྔོ་བའི་ལེའུ་དྲུག་པ་ལས་ལྷའི་བུ་ཉི་མ་འཆར་པ་ནི་དམུས་ལོང་དང་རི་མི་མཉམ་པ་ལ་སོགས་པའི་ཉེས་པས་མི་ལྡོག་པར་འོས་སུ་གྱུར་པའི་ཡུལ་རྣམས་སྣང་བར་བྱེད་པ་ལྟར་བྱང་ཆུབ་སེམས་དཔའ་གཞན་གྱི་དོན་དུ་འཆར་བ་ཡང་སེམས་ཅན་གྱི་ཉེས་པ་སྣ་ཚོགས་ཀྱིས་མི་ལྡོག་ཅིངའོས་སུ་གྱུར་པའི་གདུལ་བྱ་རྣམས་སྨིན་པ་དང་གྲོལ་བར་བྱེད་དོ་ཞེས་གསུངས་པའི་ཆོ་ག་ཡིས་གཞན་དོན་དུ་དགེ་བའི་ལས་རྣམས་བརྩམས་ནས་གང་བརྩམས་པ་དེ་ཉིད་ཅི་ནས་ཀྱང་བདག་གིས་མཐར་ཕྱིན་པར་བྱས་ནས་བསྒྲུབ་པར་ནུས་སོ་སྙམ་པའི་ང་རྒྱལ་བརྟན་པོ་བསྒོམ་པར་བྱའོ། །ཞེས་པ་སྟེ།མདོ་དེ་ཉིད་ལས། དཔེར་ན་ལྷའི་བུ་ཉི་མ་འཆར་བ་ན་དམུས་ལོང་གི་ཉེས་པས་མི་འདུག་གོ།དྲི་ཟའི་གྲོང་ཁྱེར་གྱི་ཉེས་པས་མི་འདུག་གོ།གླིང་བཞི་པའི་འཇིག་རྟེན་གྱི་ཁམས་ཀྱི་སའི་རྡུལ་གྱི་ཉེས་པས་མི་འདུག་གོ།ཞེས་པ་ནས། རི་མི་མཉམ་པའི་ཉེས་པས་མི་འདུག་གོ།དེ་བཞིན་དུ་བྱང་ཆུབ་སེམས་དཔའ་ཆེན་པོ་དྲན་པ་དང་ཤེས་བཞིན་ཅན་སེམས་ཟབ་ཅིང་རྒྱ་ཆེ་བ་རྣམ་པར་མ་ཞུམ་པ་ཡོན་ཏན་གྱི་སྤྱོད་པ་དང་ཡེ་ཤེས་ཀྱི་སྤྱོད་པ་མཐས་གཏུགས་པ་ནི་སེམས་ཅན་འཁུ་བའི་ངང་ཚུལ་ཅན་གྱི་ཉེས་༌པས་མི་ལྡོག་གོ། །སེམས་ཅན་དམུ་རྒོད་ཀྱི་ཉེས་བས་མི་ལྡོག་གོ།དེ་བཞིན་དུ་སྦྱར་ཏེ། སེམས་ཅན་དམྱལ་བར་སྐྱེ་བ་དེ་དག་དང་ངན་སོང་གི་ས་ལ་གནས་པའི་སེམས་ཅན་དེ་དག་ཐམས་ཅད་དེ་ནས་ཤི་འཕོས་པར་གྱུར་ཅིང་བདག་གིས་སྡུག་བསྔལ་གྱི་ཕུང་པོ་ཆེན་པོ་འདི་བླང་བར་བྱའོ། །བརྩོན་པར་བྱའོ་སྤྲོ་བར་བྱའོ་མི་ལྡོག་པར་བྱའོ་མི་འབྲོས་པར་བྱའོ་མི་སྐྲག་པར་བྱའོ། །ཞེས་སོགས་རྒྱས་པར་གསུངས་ཏེ་བསླབ་བཏུས་ཀྱི་དགེ་རྩ་སྤེལ་བའི་སྐབས་སུ་དྲངས་པ་དང་མདོ་ཉིད་ལས་ཤེས་པར་བྱའོ། །
 
 དེ་ལྟར་བརྩོན་འགྲུས་རྩོམ་པའི་བྱ་བ་ལ་འཇུག་པའི་ཚེ་ཡང་དང་པོར་མ་བརྟགས་པར་ཅི་རུང་རུང་ལ་མི་འཇུག་པར་གང་བྱ་བར་འདོད་པའི་དོན་དེ་སྒྲུབ་པའི་རྒྱུ་རང་གི་བློའི་འབྱོར་པའམ་ནུས་པ་ཡོད་མེད་ལེགས་པར་བརྟགས་ནས་སྒྲུབ་པའི་ནུས་པ་སྟོབས་ལྡན་ཡོད་ན་བྱ་བ་དེ་ཉིད་བརྩམ་མམ་ཡང་ན་སྟེ་སྒྲུབ་པའི་ནུས་པ་མེད་ན་བྱ་བ་དེ་མི་བརྩམ་པ་སྟེ་འཇུག་པར་མི་བྱའོ། །འདི་ལ་བརྩམས་པའམ་ཞེས་སམ་བརྩམ་མམ་ཡང་ན་ཞེས་པ་ཡང་ཡོད་པར་མངོན་ནོ། །འདི་ནི་ལས་དང་པོ་བས་ལམ་ལ་སློབ་པའི་ཚུལ་ཏེ། དཔལ་དབྱིག་གིས་ཞུས་པར། གལ་ཏེ་བསླབ་པའི་གཞི་ལྔ་ལ་སློབ་པར་མི་ནུས་ནའང་དེས་བཞིའམ་གསུམ་མམ་གཉིས་སམ་དེའི་ནང་ནས་བསླབ་པའི་གཞི་གཅིག་ཙམ་ལ་བསླབ་པར་བྱའོ། །ཞེས་པ་ལྟར་རོ། །སྒྲུབ་པའི་ནུས་པ་མེད་ན་ནི་དང་པོ་ནས་མ་བརྩམས་པ་ཉིད་མཆོག་ཡིན་གྱི་བྱ་བ་གང་བརྩམས་ནས་དེ་ལ་ཞུགས་པ་ན་མཐར་མ་ཕྱིན་པའི་བར་སྐབས་སུ་དམ་བཅས་པའི་དོན་དེ་ལས་ནམ་ཡང་ལྡོག་པར་མི་བྱའོ། །དེ་ཡང་བྱ་བ་དེ་ལ་ཞུགས་ནས་བར་སྐབས་སུ་དོར་བ་ལས་དང་པོ་ནས་མ་བརྩམས་པ་མཆོག་ཡིན་ཏེ་དེ་ལ་དམ་བཅའ་ཉམས་པའི་ཉེས་པ་མི་འབྱུང་བའི་ཕྱིར་རོ།།
 
 བརྩམས་ནས་དོར་བའི་ཉེས་དམིགས་ནི། བརྩམས་ནས་དམ་བཅས་པ་བར་མ་དོར་དོར་བ་ལ་ཉེས་པ་ཅི་ཡོད་ཅེ་ན། ཚེ་འདིར་བྱ་བ་དེ་བརྩམས་ནས་དེ་ལས་ཕྱིར་ལོག་ན་སྐྱེ་བ་གཞན་དུ་ཡང་དེའི་བྱེད་པ་རྒྱུ་མཐུན་གྱིས་བརྩམས་ནས་ལྡོག་པ་དེ་གོམས་པས་བསླབ་པ་ཁས་བླངས་པ་ལ་སོགས་པའང་ཉམས་པཤིང་དེ་ལྟར་དམ་བཅའ་ཉམས་པས་སྐྱེས་བུ་བྱེད་འབྲས་ཚེ་དེར་སྡིག་པ་འཕེལ་བ་དང༌། སྐྱེ་བ་གཞན་དུ་ཡང་སྡིག་པ་དེའི་རྣམ་སྨིན་གྱི་འབྲས་བུ་སྡུག་བསྔལ་འཕེལ་བར་འགྱུར་བ་དང་བྱ་བ་སྔ་མ་བཤོལ་ནས་ཕྱིས་བརྩམས་པའི་དགེ་བའི་བྱ་བ་གཞན་པ་དེ་ཡང་ཉམས་པར་འགྱུར་བའམ་ཆུད་འཛའ་བས་ན་དམན་པར་འགྱུར་བ་དང༌། སྔར་བརྩམས་ནས་དོར་བའི་ལས་དེ་ཉིད་ཀྱི་འབྲས་བུའི་དུས་ཀྱང་ནི་ཤིན་ཏུ་རིང་དུ་འགོར་བས་འབྲས་བུའང་དམན་པར་འགྱུར་ལ། ཀྱང་གི་སྒྲས་སྔ་ཕྱི་གཉིས་ཀ་དམན་པ་སྡུད་པའོ། །བརྩམས་ནས་དོར་བའི་བྱ་བ་སྔ་མ་དེ་སྔར་ཡང་མཐར་མ་ཕྱིན་པའི་དབང་གིས་ཕྱིས་ཀྱང་དེ་ཉིད་རྫོགས་པར་འགྲུབ་པར་མི་འགྱུར་བ་སྟེ་ཉེས་པ་ལྔའོ། །ཡང་ཕྱིས་བརྩམས་པའི་བྱ་བ་གཞན་དེ་ཡང་འགྲུབ་པར་མི་འགྱུར་ཞེས་འཆད་པ་ཡོད་ནའང་འདིར་ནི་སྔ་མ་ལྟར་བྱའོ། །ཕྱི་མ་གསུམ་པོ་འདི་དག་ཀྱང་དེ་དང་དེའི་སྐྱེས་བུ་བྱེད་འབྲས་སོ། །མདོར་ན་བརྩམས་ནས་དོར་བ་དེའི་ཉེས་པ་བྱ་བ་གང་བྱ་བར་དམ་བཅས་པ་དེའང་མགོ་མི་ཐོན་ལ་བྱ་བ་གཞན་འགྲུབ་པའི་གེགས་སུའང་འགྱུར་ཞིང་རྒྱུ་མཐུན་གྱིས་སྡོམ་པ་ཁས་བླངས་པ་སོགས་ཀྱི་དམ་བཅའ་ཡང་མི་བརྟན་པར་གསུངས་སོ།།
 
 གཉིས་པ་བྱེ་བྲག་ཏུ་བཤད་པ་ལ་གཉིས། བསྡུས་ཏེ་མདོར་བསྟན་པ། སོ་སོར་རྒྱས་པར་བཤད་པའོ། །དང་པོ་ནི། ལས་དང་སོགས་ཏེ། དེ་ལྟར་དམ་བཅས་པ་དེ་མཐར་ཕྱིན་པར་འདོད་པས་ང་རྒྱལ་རྣམ་པ་གསུམ་བསྒོམ་པར་བྱ་བ་ལ། གཞན་དོན་དུ་དགེ་བ་ལ་སྤྲོ་བས་འཇུག་པ་ལས་ཀྱི་ང་རྒྱལ་དང་།སྤང་བྱ་ཉོན་མོངས་གཞོམ་པར་འདོད་པ་ཉོན་མོངས་པའི་ང་རྒྱལ་དང༌། གཞན་གྱི་བྱ་བ་སྒྲུབ་པ་དང་སྤང་བྱ་ཉོན་མོངས་གཞོམ་པ་སོགས་བདག་གིས་ནུས་སོ་སྙམ་པ་ནུས་པའི་ང་རྒྱལ་སྟེ་གསུམ་པོ་དག་ལ་ཞུམ་པ་མེད་པར་སྙིང་སྟོབས་བསྐྱེད་ནས་ང་རྒྱལ་བརྟན་པོ་བྱའོ།།གཉིས་པ་སོ་སོར་རྒྱས་པར་བཤད་པ་ལ་གསུམ། ལས་ཀྱི་ང་རྒྱལ། ནུས་པའི་ང་རྒྱལ། ཉོན་མོངས་པའི་ང་རྒྱལ་ལོ། །དང་པོ་ནི། བདག་ཉིད་གཅིག་པུས་སོགས་ཏེ། དེ་ལ། ལས་ཀྱི་ང་རྒྱལ་ངོས་གཟུང་བ་ནི། རང་གཞན་གྱི་དོན་དུ་ལམ་ཉམས་སུ་ལེན་པ་སོགས་ཁ་ན་མ་ཐོ་བ་མེད་པ་དགེ་བའི་ལས་བྱ་བར་འོས་པ་ཐམས་ཅད་སྒྲུབ་པ་ན་གཞན་སུ་ལ་ཡང་གྲོགས་ཀྱི་ལྟོས་པ་མི་འཆའ་བར་འདི་དག་ནི་བདག་ཉིད་གཅིག་པུས་བསྒྲུབ་པར་བྱའོ་ཞེས་སྙིང་སྟོབས་བརྟན་པོ་བསྐྱེད་པ་འདི་ནི་ལས་ཀྱི་ང་རྒྱལ་ཉིད་ཡིན་ཞེས་པ་སྟེ། འདི་གཞན་ལ་མི་རེ་བར་བདག་གཅིག་པུ་ཁོ་ནས་བསྒྲུབ་པར་བྱའོ་སྙམ་པ་ལ་ང་རྒྱལ་དང་འདྲ་བ་ཡོད་པས་དེར་བཏགས་པ་ཡིན་པར་གསུངས་སོ།། 
 
 དེ་ལྟར་བསམ་དགོས་པའི་རྒྱུ་མཚན་ནི། གཞན་དོན་དུ་བྱ་བར་འོས་པའི་ལས་ཐམས་ཅད་གྲོགས་གཞན་ལ་མི་ལྟོས་པར་རང་གིས་བསྒྲུབ་པར་བྱ་དགོས་ཏེ་ཉོན་མོངས་པས་དབང་དུ་བྱས་ནས་རང་དབང་མེད་པར་གྱུར་པའི་འཇིག་རྟེན་པའི་སྐྱེ་བོའི་ཚོགས་འདིས་རང་གི་དོན་ཙམ་ཡང་སྒྲུབ་པར་མི་ནུས་པ་ཞེས་སམ་ཚེ་འདིར་རང་དོན་ཙམ་ཡང་སྒྲུབ་མི་ནུས་པས་ན་འགྲོ་བ་ཕལ་བས་བྱང་ཆུབ་སེམས་དཔའ་བདག་ལྟར་གཞན་དོན་གྱི་ཁུར་ཐམས་ཅད་རང་གི་མགོར་བླངས་ནས་གཞན་དོན་འབའ་ཞིག་སྒྲུབ་པ་ལ་བརྩོན་མི་ནུས་ཏེ་ག་ལ་ནུས། དེ་ལྟར་འགྲོ་བ་ཕལ་བས་རང་དོན་ཙམ་ཡང་བྱ་མི་ནུས་བྱང་སེམས་བདག་གིས་རང་གཞན་གྱི་དོན་ཐམས་ཅད་སྒྲུབ་ནུས་པའི་ཕྱིར་གཞན་ལ་ལྟོས་པ་ལ་དགོས་པ་མེད་པའི་རྒྱུ་མཚན་དེ་བས་ན་བདག་གིས་ནི་གཞན་དོན་སྒྲུབ་པའི་བྱ་བ་གང་ཡོད་པ་འདི་ཐམས་ཅད་སུ་ལ་ཡང་ལྟོས་པ་མེད་པར་བྱའོ་སྙམ་པའོ།།བྱང་ཆུབ་སེམས་དཔའ་གྲོགས་ལ་ལྟོས་མི་དགོས་པ་ནི། བློ་གྲོས་མི་ཟད་པས་ཞུས་པ་ལས། ཇི་ཙམ་དུ་བདག་གཅིག་པུ་གཉིས་སུ་མེད་ཅིང་གྲོགས་མེད་པར་རྡོ་རྗེའི་རང་བཞིན་གྱི་སའི་དཀྱིལ་འཁོར་ལ་གནས་ཏེ་བདུད་སྟོབས་དང་བཅས་པ་བཏུལ་ནས་སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་བྱའོ། །ཞེས་དང༌། བློ་གྲོས་རྒྱ་མཚོས་ཞུས་པ་ལས་ཀྱང༌། ཉི་མའི་འོད་ལ་གྲོགས་ནི་བྱ་མི་དགོས། །སྦྲུལ་གདུག་ལ་ཡང་གྲོགས་བྱ་དགོས་མ་ཡིན། །སེང་གེའི་སྒྲ་ལ་གྲོགས་བྱ་མི་དགོས་ཏེ། །བྱང་ཆུབ་སེམས་དཔའ་ལ་ཡང་གྲོགས་མི་དགོས། །།དེ་དག་གྲོགས་མེད་གཅིག་པུ་གཉིས་མེད་པར། །སངས་རྒྱས་ཆོས་མང་ཡང་དག་སྒྲུབ་པར་བྱེད། །བརྩོན་འགྲུས་དང་ནི་མཐུ་དང་སྟོབས་སུ་ལྡན། །འགྲོ་བའི་ཉོན་མོངས་རྣམས་ནི་རབ་ཏུ་འཇོམས། །ཞེས་དང༌། བཤེས་སྤྲིང་ལས། ཐར་པ་བདག་ལ་རག་ལས་འདི་ལ་ནི། །གཞན་གྱིས་གྲོགས་བགྱིར་ཅི་ཡང་མ་མཆིས་ཀྱི། །ཞེས་པ་ལྟར་རོ། །དམན་ལས་ཐམས་ཅད་ལ་ཁུར་འཛིན་པའི་ང་རྒྱལ་བྱ་བ་ནི། གཞན་གྱི་ལས་ཐམས་ཅད་བྱ་དགོས་ནའང་དམན་པའི་ལས་བྱེད་པ་ངོ་ཚའོ་ཞེ་ན།རང་དོན་ཙམ་བྱེད་པར་འདོད་པའི་སྐྱེ་བོ་ཕལ་བ་གཞན་དག་གིས་མི་གཙང་བ་འཕྱག་པ་དང་ཁུར་ཆེན་པོ་༥འཁུར་བ་དང་ཞིང་ལས་སོགས་དམན་ཞིང་ཐ་ཆད་པའི་ལས་རང་སྟོབས་ཀྱིས་སྤྲོ་བཞིན་དུ་ཅི་དགར་བྱེད་པ་མཐོང་ན་མགོ་ལ་སེམས་ཅན་ཐམས་ཅད་ཀྱི་བྱ་བའི་ཁུར་ཆེན་པོ་འཁྱེར་བ་བདག་ཉིད་ཀྱང་ནི་རྗེ་བོ་ལྟ་བུའི་བསེམས་ཅན་དེ་དག་གི་བྲན་གཡོག་ལྟ་བུ་ཡིན་པས་ན་དེའི་གྲོགས་མི་བྱེད་པར་ཇི་ལྟར་སོས་དལ་དུ་འདུག་སྟེ་འདུག་པར་མི་རིགས་པས་གཞན་གྱི་བྱ་བའི་ལས་ཐམས་ཅད་རང་གིས་སྒྲུབ་པ་ལ་སྤྲོ་བའི་སྒོ་ནས་འཇུག་བསམ་པར་བྱའོ། །ཡང་གཞན་དག་དམན་པའི་ལས་ལ་འཇུག་པ་རྒྱུན་གཅོད་པར་མི་བྱེད་ན་བདག་ཉིད་ཀྱང་ནི་འབྲས་བུ་གྱ་ནོམ་བསྒྲུབ་པའི་ལས་མི་བྱེད་པར་ཇི་ལྟར་འདུག་སྙམ་དུ་བསམ་ནས་བསྒྲུབ་པར་བྱ་ཞེས་ཀྱང་གསུངས་སོ། །
 
 གཞན་དག་དམན་པའི་ལས་བྱེད་པ་ལའང་རང་གིས་ཁུར་དུ་བླངས་ནས་གྲོགས་བྱེད་ནུས་པའི་བྱང་སེམས་བདག་ནི་གཞན་ལས་ལྷག་གོ་སྙམ་དུ་མཐོ་བའི་རྣམ་པ་ཅན་དུ་འཇུག་པའི་ང་རྒྱལ་གྱིས་ནི་ལས་དེ་མི་བྱེད་དེ་བདག་ལ་འདི་ཕྱི་གཉིས་ཀར་གནོད་པ་སྐྱེད་བྱེད་ཀྱི་ཉོན་མོངས་པའི་ང་རྒྱལ་དེ་མེད་པར་ཞི་ཞིང་དུལ་བར་གནས་པ་ནི་རྒྱལ་སྲས་ཀྱི་སྤྱོད་པའི་མཆོག་ཡིན་པས་ཉོན་མོངས་ང་འི་ང་རྒྱལ་དེ་སྤང་བར་བྱའོ། །ཡང་ལས་དེ་ནི་དམན་ལ་བདག་ནི་མཆོག་ཡིན་པས་ལས་དེ་བྱེད་མི་རིགས་སོ་སྙམ་པའི་ང་རྒྱལ་གྱིས་ནི་མི་བྱེད་ཅེས་དང༌། གཞན་ནི་དམན་པའི་ལས་བྱེད་ན་བདག་ནི་བཟང་པོའི་ལས་བྱེད་དོ་སྙམ་པའི་ང་རྒྱལ་གྱིས་ནི་མི་བྱེད་ཅེས་ཀྱང་འཆད་དོ།།མདོར་ན་ཕ་རོལ་གྱི་ལས་སྒྲུབ་པ་ན་གཞན་ཁྱད་དུ་བསད་ནས་རློམ་པས་སྒྲུབ་པ་མིན་གྱི་བརྩེ་བའི་༌་རྣམ་པ་ཅན་དུ་བལྟས་ནས་ཉོན་མོངས་པའི་ང་རྒྱལ་དང་མ་འདྲེས་པར་སྒྲུབ་པ་ཡིན་ནོ། །ཉོན་མོངས་པའི་ང་རྒྱལ་མེད་པ་མཆོག་ཡིན་ཏེ། དཀོན་མཆོག་གི་ཟ་མ་ཏོག་ལས། འཇམ་དཔལ་འདི་ལྟ་སྟེ་དཔེར་ན་ཤིང་གང་དག་རླུང་གིས་བཏུད་ཀུན་ཏུ་བཏུད་རབ་ཏུ་བཏུད་པ་དེ་དག་འགྱེལ་པའི་འཇིགས་པ་མེད་དོ༑༑དེ་བཞིན་དུ་བྱང་ཆུབ་སེམས་དཔའ་གང་དག་སེམས་ཅན་ལ་འདུད་ཀུན་ཏུ་འདུད་རབ་ཏུ་འདུད་པ་དེ་དག་ཉན་ཐོས་དང་རང་སངས་རྒྱས་ཀྱི་སར་ལྷུང་བའི་འཇིགས་པ་མེད་དོ། །འཇམ་དཔལ་འདི་ལྟ་སྟེ་དཔེར་ན་ནམ་རྒྱུ་མཚོ་ཆེན་པོ་དང་པོ་གནས་པ་དེའི་ཚེ་ས་ཆེན་པོ་ཐམས་ཅད་ཀྱི་ནང་ན་དམའ་བའི་ཕྱོགས་དེར་དང་པོ་གནས་ཏེ་དེ་ནས་འབབ་ཆུའི་རྒྱུན་ཐམས་ཅད་ཚེགས་ཆུང་ངུས་དེར་མངོན་དུ་འབབ་པར་འགྱུར་རོ། །དེ་བཞིན་དུ་ང་རྒྱལ་མེད་པའི་བྱང་ཆུབ་སེམས་དཔའ་དེ་ལ་ཚེགས་ཆུང་ངུས་སངས་རྒྱས་ཀྱི་ཆོས་ཐམས་ཅད་མངོན་དུ་འགྱུར་རོ་ཞེས་གསུངས།
 
 ག ཉིས་པ་ནུས་པའི་ང་རྒྱལ་ནི། ཤི་བའི་སྤྲུལ་དང་སོགས་ཏེ། དེའང་ཉོན་མོངས་ལས་རྒྱལ་བའི་ང་རྒྱལ་གནས་པར་བྱ་བ་ལ། ང་རྒྱལ་བསྐྱེད་དགོས་པའི་རྒྱུ་མཚན་ནི། ཉོན་མོངས་སྤོང་བ་ལ་གཉེན་པོའི་སྟོབས་ཆེན་པོ་བསྐྱེད་ནས་ང་རྒྱལ་བྱ་དགོས་ཏེ། དཔེར་ན་ཤི་བའི་སྤྲུལ་གྱི་རོ་དང་འཕྲད་པར་གྱུར་ན་བྱ་ཁྭ་ཏུ་ཡང་ནམ་མཁའ་ལྡིང་ལྟ་བུར་འཇིགས་པ་དང་བག་ཚ་བ་མེད་པར་བརྙས་ཐབས་ཀྱིས་དེ་ཟ་བར་སྤྱོད་པ་དེ་བཞིན་དུ། གལ་ཏེ་བདག་ཉིད་གཉེན་པོའི་ཉམས་སྟོབས་ཆུང་བའམ་དཔའ་བརྟན་གྱི་ནུས་པ་ཆུང་ཞིང་སྲོ་ཤི་བར་གྱུར་ན་མི་མཐུན་ཕྱོགས་ཉོན་མོངས་པས་བསྐྱེད་པའི་ལྟུང་བ་ཆེན་པོ་ལྟ་ཞོག་ལྟུང་བ་ཆུང་ངུའང་ལམ་སྒྲུབ་པ་ལ་བར་ཆད་བྱེད་པའི་སྒོ་ནས་ཤིན་ཏུ་གནོད་པར་བྱེད་པའི་ཕྱིར་དཔའ་བརྟན་ནུས་པའི་ང་རྒྱལ་བརྟན་པོ་བྱའོ། །
 
 གལ་ཏེ་བདག་ཡིད་ཉམས་ཆུང་ཞེས་པའང་འདུག་གོ།དེ་ལྟར་གཉེན་པོ་བརྩོན་འགྲུས་ཀྱི་སྟོབས་བསྐྱེད་མ་ནུས་པར་བདག་ལྟ་བུས་ཉོན་མོངས་པའི་གཉེན་པོ་བསྐྱེད་ག་ལ་ནུས་སྙམ་དུ་བསམ་པ་ཞུམ་པ་དང་བཅས་ཤིང་སྦྱོར་བས་ཉོན་མོངས་སྤོང་བ་ལ་རྩོལ་བ་དོར་ནས་ལུས་སེམས་ཀྱི་འཇུག་པ་ཞན་ཅིང་ལེ་ལོའི་དབང་གིས་སྤྲོ་བ་མེད་པ་དེ་ལ་ཕོངས་པའི་གནས་སྐབས་འབའ་ཞིག་ལས་ནམ་ཡང་ཕོངས་པ་དེ་ལས་ཐར་བའི་སྐབས་རྣམ་པ་ཀུན་ཏུ་ཡོད་དམ་ཅི་སྟེ་མེད་དོ། །རྒྱུ་དཔེ་སོགས་སུ། ཕོངས་ལས་ཐར་བ་ཡོད་དམ་ཅི། ཞེས་པའི་དོད་དུ། ལྟུང་བ་བྱ་སླ་མ་ཡིན་ནམ། །ཞེས་ཡོད་དེ་ལེ་ལོ་དང་བརྗེད་ངས་ཀྱི་དབང་གིས་ལྟུང་བ་འབྱུང་བར་བྱ་སླ་བའམ་བླ་འམ་ཡིན་ནམ་ཞེས་པའི་དོན་ཡིན་པར་བཤད་དོ༑༑དེས་ན་བསམ་པ་མ་ཞུམ་པར་གཉེན་པོའི་སྟོབས་བསྐྱེད་པའི་ང་རྒྱལ་དང་སྦྱོར་བས་ཉོན་མོངས་པ་སྤོང་བ་ལ་སྤྲོ་བ་བརྟན་པོ་དང་བཅས་པའི་ལུས་སེམས་ཀྱིས་རྩོལ་བ་བསྐྱེད་པར་བྱས་ནས་དྲན་ཤེས་བསྟེན་པས་ནི་ཉོན་མོངས་སྐྱེ་བའི་སྐབས་མི་འབྱེད་ཕྱིར་སྤང་བྱ་ཉོན་མོངས་ཆུང་དུས་ལྟ་ཞོག་ཉོན་མོངས་ཆེན་པོ་ཡིས་ཀྱང་ཐུབ་པར་དཀའ་བ་སྟེ་ཉོན་མོངས་སྐྱེ་བའི་སྐབས་མི་རྙེད་པས་བར་དུ་གཅོད་མི་ནུས་པའོ། །དེ་ལྟར་ཞུམ་ནས་བསྡད་པས་ཅི་ལའང་མི་ཕན་ཞིང་ཇེ་ཞུམ་དུ་འགྲོ་བས་ན་ཉོན་མོངས་སྤོང་བ་དང་གཞན་དོན་སྒྲུབ་པ་སོགས་ཀྱི་ཐབས་རྣམས་ལེགས་པར་ཤེས་པར་བྱས་ནས་བློའི་གཟེངས་བསྟོད་དེ་གཉེན་པོའི་བས་སྟོབས་བསྐྱེད་དགོས་ལ་དེ་ལྟར་གཉེན་པོའི་སྟོབས་བསྐྱེད་ཐུབ་ན་དོན་རྣམས་ཐམས་ཅད་འགྲུབ་པ་ལག་ན་ཡོད་པ་དང་ཁྱད་མེད་པར་གསུངས་ཏེ།སྐྱེས་རབས་ལས། ཞུམ་པས་ཕོངས་ལས་ཐར་ལ་མི་ཕན་གྱི། །དེ་བས་མྱ་ངན་གདུང་བར་མ་བྱེད་པར། །དགོས་པའི་དོན་སྒྲུབ་མཁས་ལ་བརྟེན་བྱས་ན། །རབ་ཏུ་དཀའ་བའང་སླ་བས་ཐར་བར་འགྱུར། །དེ་བས་འཇིགས་ཤིང་མི་དགའ་མ་བྱེད་པར། །ཇི་ལྟར་བྱ་བའི་ཐབས་ཀྱིས་དགོས་པས་བསྒྲུབས། །མཁས་པའི་གཟི་བརྗིད་བརྟན་པས་གཟེངས་བསྟོད་ན། །དོན་རྣམས་ཐམས་ཅད་འགྲུབ་པ་ལག་ན་ཡོད། །ཅེས་ལེགས་པར་ཕ་རོལ་དུ་ཕྱིན་པའི་སྐྱེས་རབས་ལས་བྱུང་བ་དང༌། དེ་བཞིན་དུ་དེད་དཔོན་དཔའ་ཆེན་གྱི་སྐྱེས་རབས་ལས་བྱུང་བ་ལྟར་སྙིང་སྟོབས་ཆེན་པོ་བསྐྱེད་པར་བྱའོ། །དེ་ལྟར་ཞུམ་ན་ཉོན་མོངས་པ་དང་དེས་བསྐྱེད་པའི་ལྟུང་བས་ཚུར་འཇོམས་སུ་འོང་བ་དང་བསམ་པ་ང་རྒྱལ་བསྐྱེད་ཅིང་སྦྱོར་བས་རྩོལ་བ་བསྐྱེད་ན་མི་མཐུན་ཕྱོགས་ཆེན་པོ་ཡིས་ཀྱང་ཐུབ་པར་དཀའ་བའི་རྒྱུ་མཚན་
 
 དེ་ལྟ་བས་ན་གཉེན་པོ་ང་རྒྱལ་གྱི་སེམས་ནི་རབ་ཏུ་བརྟན་པ་བསྐྱེད་པར་བྱས་པ་ཡིས་མི་མཐུན་ཕྱོགས་ཀྱི་ཉོན་མོངས་དང་དེའི་དབང་གིས་བྱུང་བའི་ལྟུང་བ་རྣམས་ནི་ས་བོན་དང་བཅས་པ་དྲུངས་ནས་དབྱུང་བའི་ཚུལ་གྱིས་རྣམ་པར་གཞོམ་པར་བྱ་སྟེ། དེ་ལས་གཞན་དུ་ལམ་སྒྲུབ་པ་པོ་བདག་ནི་ཉོན་མོ་ངས་དང་ལྟུང་བས་ཚུར་བཅོམ་སྟེ་ཕམ་པར་བྱས་ན་ཁམས་གསུམ་གྱི་ཉོན་མོངས་སོགས་མི་མཐུན་ཕྱོགས་ཐམས་ཅད་ལས་རྣམ་པར་རྒྱལ་བའི་རྒྱལ་བ་རྫོགས་པའི་སངས་རྒྱས་ཉིད་དུ་འགྱུར་བར་འདོད་པ་ནི་རྣམ་པ་ཀུན་ཏུ་མ་འབྲེལ་བས་གཞན་དག་གིས་ཁྲེལ་ནས་བཞད་གད་བྱ་བའི་གནས་སུ་འགྱུར་རོ། །
 
 གཉེན་པོའི་ང་རྒྱལ་ལ་གནས་པར་གདམས་པ་ནི། རྒྱུ་མཚན་དེས་ན་བདག་གིས་གཉེན་པོའི་ང་རྒྱལ་གྱི་གོ་ཆ་ཆེན་པོ་བགོས་ནས་སྤང་བྱ་མི་མཐུན་ཕྱོགས་ཁམས་གསུམ་གྱི་ཉོན་མོངས་པའི་དགྲའི་ཚོགས་ཀུན་ལས་རྒྱལ་བར་བྱ་སྟེ་ཞེས་ཉོན་མོངས་པ་རྣམ་པ་ཐམས་ཅད་དུ་ཁྱད་དུ་བསད་ནས། བདག་ལས་ནི་ཁམས་གསུམ་པའི་སྤང་བྱའི་ཉོན་མོངས་སུ་ཡང་རྒྱལ་བར་མི་བྱ་སྙམ་དུ་མི་མཐུན་པའི་ཕྱོགས་འཇོམས་པ་ལ་བློའི་དཔའ་གདེང་བརྟན་པོ་བསྐྱེད་ནས་གཉེན་པོའི་ང་རྒྱལ་ལ་གནས་པར་བྱ་ལ། དེའང་སུ་ཇི་ལྟ་བུ་ཞིག་གིས་ན། བདུད་དང་མུ་སྟེགས་སོགས་ཀྱི་རི་དྭགས་ཀྱི་ཚོགས་ཐམས་ཅད་འཇོམས་ཤིང་སྐྲག་པར་མཛད་པ་རྒྱལ་བ་མི་ཡི་སེང་གེའི་སྲས་སུ་གྱུར་པའི་བྱང་ཆུབ་སེམས་དཔའ་བདག་གིས་སོ་ཞེས་ཏེ། འདི་ལ། རྒྱལ་བ་སེང་གེའི་སྲས་བདག་པས། །སྲས་དག་པས། སྲས་དག་གིས་ཞེས་ཅུང་ཟད་མི་འདྲ་བ་མང་ངོ༌། །ང་རྒྱལ་ཇི་ལྟ་བུ་ལ་གནས་ན། སྤང་བྱ་ཉོན་མོངས་པའི་ཕྱོགས་ཀྱིས་ཚུར་གླགས་མི་རྙེད་ཅིང་ཕར་ཟིལ་གྱིས་གནོན་ནུས་པའི་ང་རྒྱལ་གྱི་མཆོག་འདི་ལ་གནས་པར་བྱ་སྟེ། དཔེར་ན་སེང་གེའི་ཕྲུ་གུ་ལ་ཡང་རི་དྭགས་གཞན་ཐམས་ཅད་ཀྱིས་ཚུར་གླགས་མི་རྙེད་པས་མི་འཇིགས་པ་ཐོབ་ཅིང་ཕར་ཟིལ་གྱིས་གནོན་ནུས་པ་བཞིན་དུའོ། །གཞན་དོན་སྒྲུབ་པ་དང་ཉོན་མོངས་སྤོང་བ་སོགས་གཞན་གྱིས་མི་ནུས་ཀྱི་བདག་གིས་ནུས་སོ་སྙམ་པ་ཡང་ང་རྒྱལ་དང་ཆོས་མཐུན་པས་ནུས་པའི་ང་རྒྱལ་ཞེས་བཏགས་པའོ།།
 
 ཉོན་མོངས་པའི་ང་རྒྱལ་ཅན་ལ་སྨད་པ་ནི། ཐ་མལ་བའི་དགྲ་ལས་རྒྱལ་བའི་ང་རྒྱལ་ཅན་དཔའ་བོར་གྲགས་པ་དེ་ཡང་བསྔགས་པར་འོས་པའི་ང་རྒྱལ་ཅན་ཡིན་ནམ་ཞེ་ན་འགྲོ་བ་གང་ཞིག་འཇིག་ལྟ་ལ་བརྟེན་ནས་སེམས་ཁེངས་པའི་རྣམ་པ་ཅན་གྱི་ཉོན་མོངས་པའི་ང་རྒྱལ་རྣམ་པ་བདུན་པོ་གང་རུང་ངམ་ཁྱད་པར་ང་རྒྱལ་ལས་ཀྱང་ང་རྒྱལ་གྱིས་རྒྱུད་བཅོམ་ཞིང་ཟིལ་གྱིས་མནན་པ་དེ་ནི་ཉོན་མོངས་པའི་གཞན་དབང་དུ་སོང་བའི་དམན་པ་སྙིང་རྗེའི་གནས་སུ་གྱུར་པའི་ཉོན་མོངས་པ་ཅན་ཡིན་གྱི་བསྔགས་པར་འོས་པ་གཉེན་པོའི་ང་རྒྱལ་ཆེན་པོ་ཅན་ནི་མ་ཡིན་ཏེ། གཉེན་པོའི་ང་རྒྱལ་ཅན་ཡིན་ན་ཉོན་མོངས་པའི་དགྲའི་དབང་དུ་མི་འགྲོ་བ་ཞིག་ཡིན་དགོས་པ་ལ་ཐ་མལ་པའི་ང་རྒྱལ་གྱིས་སེམས་ཁེངས་པའི་སྐྱེ་བོ་དེ་དག་ནི་ཉོན་མོངས་པའི་ང་རྒྱལ་གྱི་དགྲའི་དབང་དུ་གྱུར་པའི་ཕྱིར་རོ།།
 
 ཉོན་མོངས་པའི་ང་རྒྱལ་གྱི་དབང་དུ་སོང་བ་ལ་ཉེས་དམིགས་ཅི་ཡོད་ཅེ་ན། ཉེས་པ་འདི་དག་ཡོད་པ་དེ་ཉོན་མོངས་པའི་ང་རྒྱལ་གྱིས་སེམས་རྒྱུད་ཁེངས་ནས་ཉེས་སྤྱོད་སྣ་ཚོགས་ལ་ཞུགས་པས་དམྱལ་བ་ལ་སོགས་པའི་ངན་འགྲོར་ཉོན་མོངས་པའི་ང་རྒྱལ་གྱི་དགྲ་བོས་དབང་མེད་དུ་ཁྲིད་ཅིང་ངན་སོང་གི་སྡུག་བསྔལ་བཟོད་དཀའ་བ་དུ་མ་ལ་སྦྱོར་བར་བྱས་ཏེ་མཐར་དེ་ལས་ཐར་ནས་བརྒྱ་ལ་མི་ཡི་ལུས་སུ་སྐྱེས་ནའང་ཡིད་བདེ་བ་སོགས་ལ་ལོངས་སྤྱོད་པའི་དགའ་སྟོན་ཐམས་ཅན་སྔར་གྱི་ང་རྒྱལ་གྱི་ཉེས་པས་བཅོམ་ནས་ཡིད་མི་དགའ་བ་ལ་རྟག་ཏུ་གནས་པ་དང༌། རང་ལ་འཚོ་བའི་ཟས་གོས་མེད་པའི་སློང་མོ་ལ་བརྟེན་ནས་གཞན་གྱིས་བྱིན་པའི་ཟས་ཟ་བས་འཚོ་བ་པ་དང་གཞན་དབང་དུ་གྱུར་ཅིང་གཞན་གྱི་ཟས་ཟོས་ནས་ལས་བྱེད་པའི་བྲན་གཡོག་དང་ནི། 
 
 རྟོག་དཔྱོད་མེད་ཅིང་བླང་དོར་ལ་རྨོངས་པའི་གླེན་པ་དང་གཟུགས་མི་མཛེས་ཤིང་མཐོང་ན་ཡིད་མི་དགའ་བའི་མི་སྡུག་པ་དང་ལུས་ཀྱི་ཉམས་སྟོབས་ཞན་པས་ཉམ་ཆུང་བ་དང༌།རང་གི་ཕར་གནོད་པ་མ་བྱས་ཀྱང་གནས་སྐབས་ཐམས་ཅད་དུའམ་རྣམ་པ་ཐམས་ཅད་དུ་ཚུར་ལ་གཞན་ཀུན་གྱིས་ནི་ཁྱད་དུ་བསད་ནས་ལུས་ངག་གིས་བརྙས་པར་འགྱུར་བ་སོགས་ཉེས་པ་མང་དུ་འབྱུང་ངོ༌།། །ཡུལ་འཁོར་སྐྱོང་བའི་ཞུས་པར། རྨོངས་པ་དེ་དག་ང་རྒྱལ་དབང་གིས་ན། །ངན་སོང་བ་དང་མི་ཁོམ་སྐྱེ་བ་དང༌། །དབུལ་དང་དམན་པའི་རིགས་སུ་སྐྱེ་བ་དང༌། །དམུས་ལོང་མདོག་ངན་མཐུ་ཆུང་ཉིད་འཛིན་བྱེད། །ཅེས་དང༌། རིན་ཆེན་ཕྲེང་བ་ལས་ཀྱང༌། ཁེངས་པ་ཡིས་ནི་རིགས་ངན་ཉིད། །ཅེས་གསུངས་ལ། ང་རྒྱལ་བདུན་གྱི་ནང་ནས་ཀྱང་ང་རྒྱལ་ལས་ཀྱང་ང་རྒྱལ་ནི་འབྲས་ཀྱི་སྟེང་།དུ་ཕོལ་མིག་དག་འབྱུང་བ་བཞིན་དུ་བཤད་མ་ཐག་པ་ལྟར་ཉེས་དམིགས་ལྷག་པར་ཆེ་བའམ་ཤིན་ཏུ་ཐུ་བ་ཡིན་པར་དེ་ཉིད་ལས་གསུངས་སོ། །ཉོན་མོངས་ང་རྒྱལ་གྱིས་ཁེངས་ནས། །ཞེས་པ་འདི་རྒྱ་དཔེ་ལ་མེད་པར་གསུངས་ཤིང་། འདི་ལའང་། གྱིས་ཁེངས་ན་ཞེས་དང་གྱིས་ཁེངས་ནི་ཞེས་ཚིག་ཟུར་མི་ངདྲ་བ་སྣང་ངོ༌། །དེ་ལྟར་ཉོན་མོངས་པའི་ང་རྒྱལ་གྱིས་སེམས་ཁེངས་ཤིང་དེའི་དབང་དུ་གྱུར་ནས་སྡུག་བསྔལ་སྣ་ཚོགས་ཀྱིས་ཡིད་གདུངས་པས་ཉམ་ཐག་པར་གྱུར་པའི་དཀའ་ཐུབ་ཅན་དེ་ཡང་བསྔགས་པར་འོས་པའི་ང་རྒྱལ་ཆེན་པོ་ཅན་དུ་གཏོགས་པ་ཡིན་ན། སྙིང་རྗེའི་གནས་སུ་གྱུར་པའི་དམན་པ་ཉམ་ཆུང་བ་གཞན་ཅི་འདྲ་ཞིག་ཡིན་པར་སྨྲོས་ཤིག་སྟེ་སྨྲ་རྒྱུ་མེད་པས་ན་དེ་དག་ནི་དམན་ཞིང་ཉམ་ཐག་པ་ཤིན་ཏུ་སྙིང་རྗེ་བའི་འོས་སུ་གྱུར་པ་ཡིན་ཞེས་པའོ། །བསླབ་བཏུས་ཀྱི་བསོད་ནམས་བསྲུང་བའི་སྐབས་སུ། ཁེངས་པ་རྟག་ཏུ་སྤང་བར་བྱ། །ཞེས་ང་རྒྱལ་སོགས་བྱས་ན་དགེ་རྩའི་འབྲས་བུ་ཕྱིར་བསྣུར་བར་འགྱུར་བས་དེ་ལས་བསྲུང་དགོས་པ་དང༌། དཀོན་མཆོག་སྤྲིན་སོགས་ཀྱི་ལུང་དྲངས་ནས་བྱང་སེམས་ཀྱིས་སྦྱིན་པ་བཏང་བ་དང་རང་ལ་རྙེད་བཀུར་སྙན་གྲགས་བྱུང་བ་སོགས་ཀྱིས་ཀྱང་སེམས་ཁེངས་པར་མི་བྱ་བ་དང༌། དམན་པའི་ཡིད་ཀྱིས་གདོལ་བུ་ལྟར་འཇིག་རྟེན་ན་སྤྱོད་དགོས་པ་དང༌། རྟག་ཏུ་བསོད་སྙོམས་སློང་བའི་འདུ་ཤེས་བཞག་སྟེ་དམན་པའི་ཡིད་ཀྱིས་གནས་ནས་རྒྱགས་པ་དང་ཁེངས་དྲེགས་སོགས་མི་བྱ་བར་ཐམས་ཅད་ལ་གུས་པར་བྱ་དགོས་པ་དང༌། ང་རྒྱལ་གྱི་ལས་ཀྱི་རྣམ་གྲངས་དང་དེའི་ཉེས་དམིགས་སོགས་མང་དུ་གསུངས་སོ། །
 
 གཉེན་པོའི་ང་རྒྱལ་ཅན་ལ་བསྔགས་པ་ནི། འོ་ན་བསྔགས་པར་འོས་པའི་ང་རྒྱལ་ཅན་དེ་གང་ཡིན་ཞེ་ན། རྒྱལ་སྲས་སེམས་དཔའ་ཆེན་པོ་གང་ཞིག་སེམས་ཁེངས་པའི་རྣམ་པ་ཅན་གྱི་ང་རྒྱལ་སོགས་སྤང་བྱ་ཉོན་མོངས་པའི་དགྲ་མ་རུངས་པའི་ཚོགས་ཀྱི་གཡུལ་ངོ་ལས་རྣམ་པར་རྒྱལ་བར་བྱ་བའི་ཕྱིར་དུ་༌་གཉེན་པོའི་ང་རྒྱལ་གྱི་སྟོབས་ཆེན་པོ་འཆང་བ་དེ་ནི་གཉེན་པོའི་ནུས་པ་སྟོབས་ཆེ་བས་ན་བསྔགས་པར་འོས་པའི་ང་རྒྱལ་ཅན་དང༌། ཉོན་མོངས་པའི་དགྲ་ཐམས་ཅད་འཇོམས་ནུས་པས་དགྲ་ལས་རྣམ་པར་རྒྱལ་བ་དང༌། མི་མཐུན་པའི་ཕྱོགས་ཐམས་ཅད་གཟི་བརྗིད་ཀྱིས་ཟིལ་གྱིས་གནོན་ནུས་པའི་དཔའ་བོ་ཡང་དེ་ཉིད་ཡིན་ཏེ། གང་གི་ཕྱིར་ན་དེ་འདྲའི་གང་ཟག་གང་ཞིག་གིས་སེམས་ཁེངས་པའི་ཉོན་མོངས་པའི་ང་རྒྱལ་གྱི་དགྲ་བདོ་བ་སྟེ་དར་ལ་དྲག་པ་དེ་ཡང་དེས་ངེས་པར་རྩ་བ་ནས་བཅོམ་སྟེ་ཁམས་གསུམ་གྱི་འགྲོ་བ་མཐའ་དག་ལ་ཇི་ལྟར་འདོད་པ་བཞིན་དུ་གནས་སྐབས་ལྷ་མིའི་འབྲས་བུ་དང་མཐར་ཐུག་རྒྱལ་བའི་འབྲས་བུ་ཕྲིན་ལས་དང་བཅས་པ་རྫོགས་པར་སྟེར་བར་བྱེད་ནུས་པའི་ཕྱིར་རོ། །འདི་ལ། གང་ཞིག་ང་རྒྱལ་དགྲ་བདོ་ཞེས་དང་གང་ཕྱིར་ང་རྒྱལ་དགྲ་བདོ་ཞེས་མི་འདྲ་བ་ཡོད་ལ། ངེས་བཅོམ་དང་དེས་བཅོམ་ཞེས་མི་འདྲ་བའང་ཡོད་དམ་སྙམ་མོ།།
 
 གསུམ་པ་ཉོན་མོངས་པའི་ང་རྒྱལ་ནི། ཉོན་མོངས་ཕྱོགས་ཀྱི་སོགས་ཏེ། དེ་ལ། ཉོན་མོངས་པའི་གཉེན་པོའི་སྟོབས་བསྐྱེད་པ་ནི། འདོད་ཆགས་དང་ཞེ་སྡང་ལ་སོགས་པ་ཉོན་མོངས་པ་མང་པོ་ཕྱོགས་གཅིག་ཏུ་ཚོགས་པའི་སྡེ་ཚན་ཉིད་ཀྱི་ཁྲོད་ན་གནས་པ་དང་ཉོན་མོངས་པ་དེ་དང་དེ་སྤོང་ཐབས་ཀྱི་གཉེན་པོའི་སྟོབས་ཀྱི་རྣམ་པ་མི་འདྲ་བ་སྟོང་འགྱུར་དུ་བསྐྱེད་ནས་མི་མཐུན་ཕྱོགས་དེ་རྣམས་ཀྱི་དབངད་མི་འགྱུར་བར་བསྲན་བཙུགས་པར་བྱ་དགོས་ཏེ། དཔེར་ན་ཝ་སྐྱེས་ལ་སོགས་པ་རི་དྭགས་ཕལ་པས་སེང་གེ་ལ་གླགས་བལྟས་ནས་གནོད་པས་མི་ཚུགས་ཤིང་སེང་གེ་གཟི་བརྗིད་ཆེ་བས་དེ་དག་ཟིལ་གྱིས་གནོན་པ་བཞིན་དུ་སྤང་བྱ་ཉོན་མོངས་པའི་ཚོགས་ཀྱིས་ཀྱང་གཉེན་པོ་བདག་མེད་རྟོགས་པའི་ཤེས་རབ་ཀྱི་ཕྱོགས་ལ་ཟནགནོད་པ་མི་ཚུགས་པར་བྱ་བ་དང་གཉེན་པོའི་སྟོབས་ཀྱིས་ཉོན་མོངས་འཇོམས་པ་ལ་མཁས་པར་བྱའོ། །འདི་ནི་ཉོན་མོངས་པའི་དགྲ་ལ་ཁྱད་དུ་བསད་ནས་ཚུར་མི་ཚུགས་ཤིང་ཕར་འཇོམས་པར་འདོད་པས་ཉོན་མོངས་པའི་ང་རྒྱལ་ཞེས་བཏགས་སོ།།
 
 ཉོན་མོངས་པའི་གནོད་པས་མི་ཚུགས་པའི་ཐབས་ནི། གཞན་གྱིས་གནོད་པ་དང་འཇིགས་པ་ལ་སོགས་པའི་ཉམ་ང་ཆེ་ཐང་སྟེ་ཉམ་ང་ཆེན་པོ་བྱུང་བར་གྱུར་ཀྱང་དཔེར་ན་མི་ཡི་མིག་ནི། གཅེས་སྤྲས་ཆེན་པོ་བྱས་ནས་བསྒྲིམས་ཏེ་བསྲུང་བ་ལྟར། དེ་བཞིན་དུ་ཉོན་མོངས་པ་དྲག་པོའི་རྐྱེན་གློ་བུར་དུ་བྱུང་ནས་དེའི་དབང་དུ་འགྲོ་ལ་ཁད་པའི་ཉམ་ང་ཆེན་པོ་བྱུང་བར་གྱུར་ཀྱང་དྲན་ཤེས་བསྒྲིམས་ཏེ་གཉེན་པོའི་སྟོབས་བསྐྱེད་ནས་མི་མཐུན་ཕྱོགས་ཉོན་མོངས་པའི་དགྲའི་དབང་དུ་ཅུང་ཟད་ཀྱང་མི་འགྱུར་བར་བྱའོ། །ཡང་རྒྱ་དཔེ་དང་འགྲེལ་པ་རྣམས་སུ། ཉམ་ང་སྟེ། སྡུག་བསྔལ་ཆེ་ཐང་བྱུང་གྱུར་ཀྱང་། །རོ་ནི་མིག་གིས་མི་མཐོང་ལྟར། །ཞེས་ཡོད་དེ་གནོད་པ་དང་སྡུག་བསྔལ་ལ་སོགས་པའི་ཉམ་ང་ཆེ་ཐང་བྱུང་བར་གྱུར་ཀྱང་གཉེན་པོ་དགེ་བའི་ཕྱོགས་ཁོ་ན་ལ་འཇུག་པར་བྱའི་ཉོན་མོངས་པའི་ཕྱོགས་ལ་བློ་མི་༌་འཇུག་པའི་ཚུལ་གྱིས་དེའི་དབང་དུ་གཏན་ནས་མི་འགྱུར་བར་བྱ་སྟེ་དཔེར་ན་ཐ་མལ་པའི་མིག་དབང་ནི་རང་ཡུལ་གཟུགས་ཀྱི་སྐྱེ་མཆེད་ཁོ་ན་ལ་འཇུག་གི་མངར་བ་སོགས་ཀྱི་རོ་ལ་གཏན་ནས་མི་འཇུག་ཅིང་དེ་ནི་མིག་གིས་ནམ་ཡང་མི་མཐོང་བ་ལྟར་བྱའོ་ཞེས་པའོ། །
 
 བདག་ནི་བསྲེགས་ཏེ་སོགས་གཉེན་པོ་བརྟན་པའི་ཚད་སྟོན་པའི་ཚིགས་བཅད་འདི་རྒྱ་དཔེ་ལ་མེད་ཅིང་འགྲེལ་པས་ཀྱང་མ་བཀྲལ་བར་གསུངས་ལ་དོན་ནི་སྔར་བཤད་ལྟར་དང༌། དེ་བཞིན་གནས་སྐབས་སོགས་ཀྱི་ཚིག་རྐང་གཉིས་ཀྱང་རྒྱ་དཔེ་དང་འགྲེལ་པ་ན་མེད་པར་གསུངས་པས་དེ་ལྟར་བྱས་ན་འཆད་བདེ་ལ། དོན་ནི་དེ་བཞིན་དུ་གནས་སྐབས་ཐམས་ཅད་དུ་གཉེན་པོའི་སྟོབས་བསྐྱེད་ནས་སྤང་བྱ་ཉོན་མོངས་འཇོམས་པའི་བྱ་བ་བྱེད་པ་ལྟ་བུའི་རིགས་པ་ལས་ནི་གཞན་ནམ་ཡང་མི་སྤྱོད་དོ་ཞེས་པ་ཡིན་ལ། ཚིག་རྐང་གཉིས་པོ་འདི་བརྟན་པའི་དཔུང་གི་མཇུག་ཏུ་ཡར་སྦྱར་ནས་འགའ་ཞིག་འཆད་ལ་ཡང་དགའ་བའི་དཔུང་ལ་མར་སྦྱར་ནས་འཆད་པའང་སྣང་ངོ༌། །ཡང་འགྲེལ་ཆེན་སོགས་སུ་བདག་ཉིད་གཅིག་པུས་བྱའོ། །ཞེས་སོགས་ལས་ཀྱི་ང་རྒྱལ་དང་། ཤི་བའི་སྦྲུལ་དང་སོགས་ཉོན་མོངས་པའི་ང་རྒྱལ་དང༌། ཉོན་མོངས་ཕྱོགས་ཀྱི་སོགས་ནུས་པའི་ང་རྒྱལ་དུ་བྱས་ནས་འཆད་པར་མཛད་ལ། ཡང་བདག་ཉིད་གཅིག་པུས་སོགས་ལས་ཀྱི་ང་རྒྱལ་དང༌། ཉོན་མོངས་དབང་མེད་སོགས་ནུས་པའི་ང་རྒྱལ་དང༌། བདག་གིས་ཀུན་ལས་རྒྱལ་བྱ་སོགས་དང་ཤི་བའི་སྦྲུལ་སོགས་ཉོན་མོངས་པའི་ང་རྒྱལ་དང་སྦྱར་ནས་བཤད་པ་དང༌། ཡང་ལས་ཀྱི་ང་རྒྱལ་དེ་ལྟར་དང༌། ཤི་བའི་༠སྦྲུལ་སོགས་ནུས་པའི་ང་རྒྱལ་དང༌། གང་ཞིག་ང་རྒྱལ་དགྲ་ལས་རྒྱལ་སོགས་ཀྱིས་ཉོན་མོངས་འཇོམས་པའི་ང་རྒྱལ་བསྟན་པར་འཆད་པའང་ཡོད་ལ་ཚིག་འགྲེལ་གྱི་སྐབས་སུ་ཡང་རང་རང་གིས་འཇོག་ཚུལ་དེ་དང་དེར་བསྟུན་ནས་སོ་སོར་འཆད་པར་མཛད་དོ། །དེ་ལྟ་བུའི་བརྟན་པའི་སྟོབས་ཀྱི་དོན་བསྡུ་ན་འདི་ལྟར་ཡིན་ཏེ། གང་ལ་བརྩོན་འགྲུས་བརྩམས་པ་དེ་ལས་མི་ལྡོག་པར་མཐར་འབྱིན་པ་ནི་བརྟན་པའི་སྟོབས་ཡིན་ལ་དེ་ཡང་དང་པོ་དམ་བཅས་པ་དེ་མཐར་མ་ཕྱིན་པར་བར་སྐབས་སུ་དོར་བའི་ཉེས་དམིགས་བསམ་ལ་ལེགས་པར་བརྟགས་ནས་གང་བྱ་བར་བརྩམས་ནས་དམ་བཅས་པ་དེ་ཐམས་ཅད་ལ་མཐར་དབྱུང་འདོད་ཀྱི་བས་མ་པ་བརྟན་པོ་བསྐྱེད་དེ། དགེ་བའི་ལས་གང་སྒྲུབ་པ་ན་ཡང་གཞན་སུ་ལའང་གྲོ།ས་ཀྱི་རེ་ལྟོས་མི་འཆའ་བར་བདག་ཉིད་གཅིག་པུས་བྱེད་པར་གོ་བགོ། །ཉོན་མོངས་སྤོང་བ་དང་གཞན་དོན་སྒྲུབ་པ་སོགས་ལ་འཇུག་པ་ན་སྙིང་སྟོབས་ཆེན་པོ་བསྐྱེད་ནས་དེ་དག་བདག་གིས་བྱ་བར་ནུས་སོ་སྙམ་དུ་གདེང་འཆའ། དེ་ལྟར་གདེང་བཅས་ནས་སྒྲུབ་པའི་ཚེ་ཡང་ཉོན་མོངས་ཀྱི་གནོད་པས་ཚུར་ལ་ནམ་ཡང་མི་ཚུགས་ལ་ཕར་ལ་གཞོམ་ནུས་པའི་བློའི་དཔའ་བསྐྱེད་ནས་བརྟན་པར་བྱ་བ་ཡིན་གྱི་དེ་ལྟར་མ་བྱུང་པོ་བར་དུ་བློ་སྦྱོང་དགོས་པར་གསུངས་སོ། །བསླབ་བཏུས་ལས། དགེ་རྩ་སྤེལ་བའི་སྐབས་སུ། བརྩོན་དང་བསམ་པ་བརྟན་པར་ཡང་། །དང་པོར་ནན་ཏན་བྱས་ནས་ནི། །སྙིང་རྗེ་མདུན་དུ་བཞག་ནས་སུ། །དགེ་བ་སྤེལ་ལ་ནན་ཏན་བྱ། །ཞེས་བརྩོན་འགྲུས་བརྟན་པ་བསམ་པ་བརྟན་པ་སྙིང་རྗེར་བརྟན་པའམ་སྙིང་རྗེ་སྔོན་དུ་བཏང་བ་གསུམ་བསྟན་པ་ལས། འདིར་བརྩོན་འགྲུས་བརྟན་པའི་དཔུང་ཙམ་ཞིག་བསྟན་པ་ཡིན་ལ། དོན་དེ་ཉིད་བསླབ་བཏུས་སུ་འཆད་པ་ན། འཕགས་པ་ནོར་བཟང་ལུས་སེམས་ཀྱི་སྟོབས་བརྟན་པོ་བསྐྱེད་ནས་རྗེ་བཙུན་བྱམས་པའི་དྲུང་དུ་སོང་བའི་ཚུལ་དང༌།བློ་གྲོས་མི་ཟད་པའི་མདོ་སྔར་དྲངས་པ་ལྟར་བྱང་ཆུབ་སེམས་དཔའ་ནི་གཅིག་པུ་གཉིས་སུ་མེད་ཅིང་གྲོགས་མེད་པར་བླ་མེད་རྫོགས་བྱང་དུ་གོ་ཆ་གྱོན་ནས་བརྩོན་འགྲུས་ཀྱི་སྟོབས་ཀྱིས་བདུད་བཏུལ་ནས་འཚང་རྒྱ་བར་འགྱུར་བའི་ཚུལ་དང༌། གོང་དུ་བཤད་པ་ལྟར་རྡོ་རྗེ་རྒྱལ་མཚན་གྱི་མདོ་ལས་ལྷའི་བུ་ཉི་མ་འཆར་བ་དཔེར་བྱས་ནས་བྱང་ཆུབ་སེམས་དཔའི་སེམས་ཅན་གྱི་དོན་བྱེད་ཚུལ་གསུངས་པ་སོགས་རྒྱས་པར་བསྟན་ཏོ།།
 
 གསུམ་པ་དགའ་བའི་དཔུང་ནི། རྩེད་མོའི་བདེ་འབྲས་སོགས་ཏེ། དེ་ལ། རྒྱུ་འབྲས་གཉི་ག་བདེ་བའི་ལས་ལ་དགའ་བར་བྱ་བ་ནི། གོང་དུ་བཤད་པ་ལྟར་མོས་པའམ་འདུན་པ་དྲག་པོའི་སྟོབས་ཀྱིས་བརྩོན་འགྲུས་མ་སྐྱེས་པ་བསྐྱེད་ཅིང་སྐྱེས་ཟིན་མི་ལྡོག་པའི་རྒྱུ་རང་རྒྱལ་གྱི་སྟོབས་སམ་བརྟན་པའི་སྟོབས་བསྐྱེད་དེ་དེ་ནས་གཞན་དོན་བྱ་བའི་ལས་དངོས་ལ་འཇུག་པའི་ཚེ་དཔེར་ན་རྩེད་མོ་ལ་དགའ་བའི་༌བྱིས་པ་འགའ་ཞིག་རྒྱུན་པོ་འགྱེད་པ་ལ་སོགས་པ་རྩེད་མོ་རྩེ་བའི་གནས་སྐབས་ཀྱི་བདེ་བའི་འབྲས་བུ་ཙམ་ལ་དགའ་ཞིང་དེ་བྱ་འདོད་པ་ཡང་དེ་ལྟ་བུའི་དམན་པའི་ལས་དེའི་འཕྲོ་གཅོད་པར་མི་འདོད་ཅིང་དེས་མི་ངོམས་པར་སྤྲོ་བས་འཇུག་པ་ལྟར་བྱང་ཆུབ་སེམས་དཔའ་འདི་ཡི་གཞན་དོན་དུ་བྱ་བར་འོས་པའི་དགེ་བའི་ལས་སྐབས་སུ་བབ་པ་ཀློག་པ་ཐོས་བསམ་དང་བྱང་ཆུབ་ཀྱི་སེམས་སྒོམ་པ་སོགས་སྤོང་བ་བསམ་གཏན་གྱི་༌་ལས་བཟང་པོ་གང་ཡིན་པ་དེ་དང་དེ་ལ་དང་པོར་འཇུག་པའི་ཚེ་ཡང་ལས་དེ་དག་རྣམས་ལ་ནི་ཞེན་པར་བྱ་སྟེ་ཞེས་མངོན་པར་དགའ་ཞིང་སྤྲོ་བའི་སྒོ་ནས་འཇུག་པ་དང་། ཞུགས་ནས་ཀྱང་གཞན་ཕན་སྒྲུབ་པའི་རྒྱལ་སྲས་ཀྱི་སྤྱོད་པའི་ལས་དེའི་འཕྲོ་གཅོད་པར་མི་འདོད་ཅིང་ལས་དེས་ནམ་ཡང་མི་ངོམས་པར་དེ་འབའ་ཞིག་བྱེད་པ་ལ་དགའ་བར་གྱུར་ནས་ཡང་ནས་ཡང་དུ་རྒྱུན་མི་འཆོད་པར་དེ་ཉིད་བྱ་བར་འདོན་པས་དེ་ལ་འཇུག་པར་བྱེད་པ་ནི་དགའ་བའི་སྟོབས་ཡིན་པས་དེ་བསྐྱེད་པར་བྱའོ། །
 
 དེ་ཡང་འབྲས་བུ་བདེ་བས་མི་ངོམས་པ་བཞིན་དུ་དེའི་རྒྱུར་གྱུར་པའི་ལསཀྱིས་ཀྱང་མི་ངོམས་པར་བྱ་དགོས་ཏེ། འཇིག་རྟེན་པའི་སྐྱེ་བོ་ཕལ་པ་རྣམས་ཀྱིས་རང་གི་ལུས་སེམས་ལ་འབྲས་བུ་བདེ་བ་འབྱུང་བའི་དོན་དུ་རྒྱུ་ཚོང་དང་།ཞིང་ལས་ལ་སོགས་པ་སྡིག་སྡུག་དང་འབྲེལ་བའི་ལས་བྱས་ཀྱང་འབྲས་བུ་བདེ་བ་འཐོབ་པའི་རྒྱུར་འགྱུར་༌རམ་མི་འགྱུར་གཏོལ་མེད་པ་སྟེ་བདེ་བ་ཐོབ་པའི་ངེས་པ་མེད་ཅིང་ཐེ་ཚོམ་ཟ་བ་ཉིད་ཀྱི་ལས་ལ་ཡང་འབད་ནས་འཇུག་པར་བྱེད་ན་བྱང་ཆུབ་སེམས་དཔའ་གང་གི་ལས་སུ་བྱ་བ་ད་ལྟ་གཞན་ཕན་གྱི་བྱ་བ་བྱེད་པའི་ལས་ཉིད་ཀྱང་ཁ་ན་མ་ཐོ་བ་དང་མ་འབྲེལ་བས་དགེ་ཞིང་ལེགས་ལ་དེ་བྱས་པས་བྱང་སེམས་རང་གི་ཡིད་ལའང་དགྱེས་པ་སྐྱེད་པས་བདེ་ཞིང་དེ་ལས་བྱུང་བའི་གནས་སྐབས་དང་མཐར་ཐུག་གི་འབྲས་བུ་ཡང་བདེ་བ་འབྱུང་བར་འགྱུར་བ་ནི་ངེས་པ་ཅན་ཡིན་པས་དེ་ལ་དགའ་སྤྲོ་བས་འབད་ནས་མི་ངོམས་པའི་ཚུལ་གྱིས་འཇུག་དགོས་པ་སྨོས་སུ་མེད་པ་ཡིན་པ་ལ། དེ་ལྟ་བུའི་ལས་ལ་འཇུག་པར་མི་བྱེད་ཅིང་ཡལ་བར་འདོར་བར་བྱེད་པ་རྣམས་ལ་ནི་ཇི་ལྟར་བདེ་བ་འཐོབ་པར་འགྱུར་ཏེ། བདེ་བ་མཐའ་ཡས་པ་འཐོབ་བྱེད་ཀྱི་རྒྱུ་སྤངས་པའི་ཕྱིར་ཐོབ་པར་མི་འགྱུར་རོ། །དེ་བས་ན་བྱིས་པ་རྩེད་མོའི་ལས་ལ་དགའ་ཞིང་ངོམས་པ་མེད་པར་འཇུག་པ་ལྟར་གནས་སྐབས་དང་མཐར་ཐུག་ཀུན་ཏུ་བདེ་བ་རྒྱ་ཆེན་པོ་འཐོབ་པར་འདོད་པས་རྒྱལ་སྲས་སྤྱོད་པའི་ལས་དེ་ལ་ངོམས་པ་མེད་པར་དགའ་བའི་སྒོ་ནས་འཇུག་པར་བྱ་རིགས་སོ། །ལས་དེས་ངོམས་པར་མི་རིགས་པའི་རྒྱུ་མཚན་གཞན་ནི། ལས་དེ་ལ་དགའ་བས་འཇུག་ཀྱང་ཅུང་ཟད་ཀྱིས་ཆོས་གོ་ཞེ་ན། 
 
 རྒྱུ་མཚན་འདིས་ཀྱང་ངོམས་པར་བྱ་མི་རིགས་ཏེ། ཤིན་ཏུ་རྣོ་བའི་སྤུ་གྲིའི་སོ་ལརྩེར་ཆགས་པའི་སྦྲང་རྩིའི་རོ་ལ་ལྕེས་བལྡག་པ་ན་མངར་བའི་རོ་ཅུང་ཟད་ཙམ་མྱོང་རྒྱུ་ཡོད་ཀྱང་ལྕེ་གཤག་པའི་སྡུག་བསྔལ་སྟེར་བར་བྱེད་པ་ལྟ་བུའི་འཕྲལ་བདེ་ཅུང་ཟད་ཙམ་མྱོང་རྒྱུ་ཡོད་ཀྱང་འདི་ཕྱི་ཀུན་ཏུ་སྡུག་བསྔལ་ཚབས་ཆེན་སྟེར་བས་ན་ཁེ་ཆུང་ལ་ཉེན་ཤིན་ཏུ་ཆེ་བའི་འདོད་པའི་ཡོན་ཏན་གཟུགས་སྒྲ་ལ་སོགས་པ་ཡིད་དུ་འོང་བ་དག་ལ་འཁོར་བའི་གནས་རིས་འདིར་ཇི་ཙམ་སྤྱད་ཀྱང་དེ་རྣམས་ཀྱིས་ད་དུང་ཡང་མི་ངོམས་པར་སྤྱོད་པར་བྱེད་ན་ཁ་ན་མ་ཐོ་བ་མེད་ཅིང་གནས་སྐབས་རྣམ་སྨིན་གྱི་འབྲས་བུ་མངོན་མཐོ་ལྷ་མིའི་བདེ་བ་ཁྱད་པར་ཅན་སྟེར་བར་བྱེད་ལ་མཐར་ཐུག་སྲིད་པའི་སྡུག་བསྔལ་རྒྱུ་དང་བཅས་པ་ཉེ་བར་ཞི་བ་ཡི་ངེས་པར་ལེགས་པ་མྱ་ངན་ལས་འདས་པ་ཐོབ་བྱེད་ཀྱི་རྒྱུར་གྱུར་པའི་བསོད་ནམས་དགེ་བའི་ཚོགས་བདུད་རྩི་ལྟ་བུ་རྣམས་ཀྱིས་ལྟ་ཅི་སྟེ་ངོམས་པར་རིགས་སྙམ་དུ་བསམ་ལ་ནམ་ཡང་ངོམས་མི་ཤེས་པའི་བསམ་པ་བསྐྱེད་པར་བྱའོ།།
 
 ལས་དེ་རྫོགས་པར་བྱ་ཕྱིར་དགའ་བས་འཇུག་པར་གདམས་པ་ནི། རྣམ་སྨིན་བདེ་ལ་ཞི་བའི་ལས་དེ་ལ་འཇུག་རིགས་པ་དེ་ལྟས་ཏེ་དེའི་ཕྱིར་གཞན་དོན་དུ་དགེ་བའི་ལས་གང་བརྩམས་པ་དེ་ཚར་ཕྱིན་པར་བྱ་བའམ་མཐར་ཕྱིན་པར་བྱ་བའི་ཕྱིར་དུ། དཔེར་ན་སོས་ཀ་ཉི་མ་ཕྱེད་ལ་བབས་པའི་དུས་སུ་ཆུ་མ་རྙེད་ཅིང་ཉི་ཚན་གྱིས་ལྷག་པར་གདུངས་ཤིང་སྐོམ་པར་གྱུར་པ་ཡི་གླང་བོ་ཆེན་པོ་དག་རེག་བྱ་བསིལ་ཞིང་སྐོམ་པ་སེལ་བར་བྱེད་པའི་ཆུས་ཡོངས་སུ་གང་ཞིང་མེ་ཏོག་པད་མས་བརྒྱན་པའི་མཚོ་ཡིད་དུ་འོང་བ་དང་འཕྲད་ནས་འཕྲད་མ་ཐག་ཏུ་ཚམ་ཚོམ་མེད་པར་དགའ་ཞིང་སྤྲོ་བས་མཚོ་ནང་དེར་འཇུག་པ་ལྟར་བྱང་སེམས་རྣམས་གཞན་ཕན་སྒྲུབ་པའི་ལས་དེ་ལ་ཡང་དགའ་ཞིང་མངོན་པར་སྤྲོ་བས་འཇུག་ཅིང་ཞུགས་ནས་ཀྱང་ལས་དེ་ཡོངས་སུ་རྫོགས་པར་བྱའོ། །ཡང་ན་ཚིགས་བཅད་དང་པོས་རྒྱལ་སྲས་སྤྱོད་པའི་ལས་དེ་ལ་དགའ་ཞིང་མི་ངོམས་པས་འཇུག་དགོས་པར་མདོར་བསྟན་ནས། ཚིགས་བཅད་གཉིས་པས་དགའ་བས་འཇུག་རིགས་པའི་རྒྱུ་མཚན་དང་གསུམ་པས་མི་ངོམས་པར་འཇུག་རིགས་པའི་རྒྱུ་མཚན་ཏེ་རྒྱུ་མཚན་གཉིས་རྒྱས་པར་བསྟན། བཞི་པ་དགའ་བའི་སྟོབས་ཞེས་པའི་དོན་དང་སྦྱར་ཏེ་དེ་ལ་འཇུག་པར་གདམས་པས་དོན་བསྡུ་བསྟན་པའི་དབང་དུ་བྱས་ནས་བཤད་ཀྱང་ལེགས་སོ།།
 
 བཞི་བ་དོར་བའི་དཔུང་ནི། སྟོབས་ཉམས་པ་དང་སོགས་ཏེ། བསམ་གཏན་བསྒོམས་པ་ལྟ་བུས་སྐྱོ་བར་འགྱུར་བའམ་གཞན་དོན་དུ་དགེ་བའི་ལས་ལ་ཧ་ཅང་བརྩོན་འགྲུས་བརྩམས་ཆེས་པས་ལུས་སེམས་དུབ་པར་གྱུར་ནས་སྟོབས་ཉམས་པ་དང་རྗེས་སུ་འབྲེལ་ནས་ལས་དེ་སྒྲུབ་པའི་ནུས་པ་ཉམས་ཤིང་ཞན་པར་གྱུར་ན་ངལ་བསོས་ཏེ་ལུས་སེམས་ཀྱི་ནུས་པ་བརྟས་པར་བྱས་ཏེ་སླར་ཡང་ཏིང་འཛིན་སྒོམ་པ་༌་དང་གཞན་དོན་སྒྲུབ་པ་སོགས་ཀྱི་ལས་དེ་རྫོགས་པར་བསྒྲུབ་པར་བྱ་བའི་དོན་དུ་རེ་ཤིག་ངལ་གསོ་ཞིང་༌འདོར་བར་བྱ་དགོས་ཏེ་དེ་ལྟར་མ་བྱས་ན་ཤིན་ཏུ་སྐྱོ་ཞིང་སུན་པས་ཕྱིས་བརྩོན་པའི་བར་ཆད་དུ་འགྱུར་བའི་ཕྱིར་རོ། །དེ་ནས་ངལ་སོས་མ་ཐག་ཡང་བརྩོན་འགྲུས་བརྩམས་པར་བྱ་སྟེ་དེ་ནི་མི་ནུས་པ་རེ་ཤིག་དོར་བའི། འདི་བརྩམས་ནས་ལྡོག་པར་མི་བྱ་ཞེས་གོང་དུ་བཤད་པའི་དམིགས་བསལ་ལོ། །ཡང་སྔར་གང་བརྩམས་པའི་དགེ་བའི་ལས་དེ་ལེགས་པར་ཟིན་ནས་མཐར་ཐོན་པར་གྱུར་ན་དེ་ཙམ་གྱིས་ཆོག་ཤེས་བྱས་ནས་མི་སྡོད་པར་དེ་བས་ལྷག་པའི་དགེ་བའི་ལས་ཕྱི་མ་དང༌།་དེ་ཟིན་ནས་ཡང་དེ་བས་ཀྱང་བཟང་ཞིང་མཆོག་ཏུ་གྱུར་པའི་དགེ་བའི་ལས་ཕྱི་མ་བྱ་བ་སོགས་གོང་ནས་གོང་དུ་ཁྱད་པར་དུ་འཕགས་པ་གཞན་དང་གཞན་ལ་འཇུག་པར་འདོད་པས་སྔ་མ་སྔ་མ་བྱས་ཟིན་པ་དེ་དང་དེ་དག་སྤང་ཞིང་འདོར་བར་བྱ་དགོས་ཏེ་དེ་མ་དོར་ན་ཁྱད་པར་ཅན་གོང་མ་གོང་མ་སྒྲུབ་པའི་གེགས་སུ་འགྱུར་བའི་ཕྱིར་རོ། །དེ་ནི་བྱས་ཟིན་པ་གཏན་དུ་དོར་བའི་ཚུལ་ལོ། །དེ་ལྟར་བརྩོན་འགྲུས་གོང་འཕེལ་དུ་གཏོང་བ་གལ་ཆེ་སྟེ་དེ་ལྟ་མིན་པར་ཡོན་ཏན་སྔ་མ་རེས་ཆོག་ཤེས་བྱས་ནས་བསྡད་ན་ཡོན་ཏན་གོང་མ་མང་པོ་འཐོབ་པ་ལ་གེགས་ཆེན་པོར་འགྱུར་བར་གསུངས་པའི་ཕྱིར་རོ། །འདི་ནི་བརྩོན་འགྲུས་རྩོམ་ལུགས་བསྟན་པ་སྟེ་ཧ་ཅང་རྩོལ་བ་དྲགས་པ་དང་ཧ་ཅང་ལྷོད་པའི་སྐྱོན་གཉིས་ཀ་སྤངས་ཏེ་ཆུ་བོའི་རྒྱུན་ལྟར་བརྩོན་པ་རྒྱུན་མི་འཆད་དུ་བསྟེན་དགོས་ཞེས་པའོ། །དཔའ་བོས། ཁྱོད་ལ་ཐང་ལྷོད་འགའ་མ་བྱུང༌། །དེ་སླད་ཁྱོད་ཀྱི་ཁྱད་པར་རྣམས། །ཐོག་དྲུང་རིམ་པ་དབྱེར་མ་མཆིས། །ཞེས་པ་ལྟར་ཡིན་པར་གསུངས་སོ།། །།
 
 གཉིས་པ་སྟོབས་གཉིས་བསྐྱེད་ཚུལ་ལ་གཉིས། ལྷུར་ལེན་གྱི་སྟོབས། དབང་བསྒྱུར་གྱི་སྟོབས་སོ། །དང་པོ་ནི། འཐབ་རྙིང་དག་དང་སོགས་ཏེ། དེ་ལ། བག་ཡོད་ལྷུར་བླང་བ་ནི། དཔེར་ན་འཐབ་མོ་བྱེད་པའི་ལས་དེ་ལ་སྔ་ནས་གོམས་ཤིང་འདྲིས་པས་རྙིང་པར་གྱུར་པ་མཚོན་ཆའི་ལས་དང་དགྲ་ཐབས་ལ་མཁས་པའི་སྐྱེ་བོ་དག་ཕ་རོལ་གྱི་དགྲ་དང་ལྷན་ཅིག་ཏུ་གཡུལ་ངོར་རལ་ཁ་ལྷགས་པའམ་རལ་ཁ་འགྱེད་པ་སྟེ་ཕན་ཚུན་རལ་གྲི་བརྡེག་རེས་བྱེད་པའི་ཚེ་ཕ་རོལ་འཇོམས་པ་གཅིག་པུའི་རྩིས་མི་བྱེད་ཀྱི་རང་ལ་ཚུར་མཚོན་གྱིས་གནོད་པ་འབབ་པ་ལས་གཟུར་བ་དང་ཕར་དགྲ་བོ་ལ་མཚོན་ཆས་བསྣུན་ནས་འཇོམས་པའི་ལས་གཉིས་ཀ་སྒྲུབ་པ་ལ་མཁས་པ་བཞིན་དུ། ལམ་ཉམས་སུ་ལེན་པ་པོ་ཡང་ཉོན་མོངས་པའི་དགྲ་དང་འཐབ་པའི་ཚེ་ཉོན་མོངས་པས་ཚུར་སེམས་ལ་རྨ་འབྱིན་པར་བྱེད་པའི་མཚོན་ཆ་འདེབས་༌པ་ལས་ཟོན་བྱེད་ཅིང་གཟུར་བར་བྱ་ཞིང་ཕར་ཉོན་མོངས་པའི་དགྲ་རྣམས་ལ་གཉེན་པོའི་མཚོན་ཆ་རྣོན་པོ་བཏབ་ནས་འཇེབས་བར་བཏེགས་པའམ་གཞོམ་པར་གཏེག་བ་སྟེ་རྩ་བ་ནས་བཅོམ་སྟེ་ཕྱེ་མ་ཞིབ་མོར་བྱས་པ་ལྟར་དུ་བརླག་པ་ལ་མཁས་པར་བྱས་ནས་སླར་གླགས་མི་རྙེད་ཅིང་གནོད་མི་ནུས་པར་བྱའོ། །དེ་ལྟར་སྒོ་ཐམས་ཅད་ནས་ཉོན་མོངས་པའི་གཉེན་པོ་བསྟེན་པ་ལ་མཁས་པར་མ་བྱས་ན་ཉོན་མོངས་པའི་ཕྱོགས་གཅིག་གི་འཇུག་པ་གཉེན་པོས་བཀག་ཀྱང་ཉོན་མོངས་པའི་ཕྱོགས་གཞན་ཞིག་གི་བྱེད་པས་སེམས་མ་ཉེས་པ་སྐྱེད་པའམ་དགེ་བའི་ཕྱོགས་འཇོམས་པར་བྱེད་པ་འོང་ལ་དེ་ལྟར་དེ་གཉིས་ཀ་མཉམ་པོར་སོང་ན་ཉམས་ལེན་ལ་སྐྱེད་འོང་བའི་དུས་ཤིན་ཏུ་དཀའ་བར་གསུངས་སོ།།
 
 དྲན་ཤེས་ལྷུར་བླང་བ་ནི། ཕ་རོལ་གྱི་དགྲ་དང་ལྷན་ཅིག་ཏུ་གཡུལ་སྤྲད་ནས་འཐབ་པའི་ཚེ་གཡུལ་ངོ་དེ་ཉིད་དུ་བརྒྱུ་ལ་རང་གི་ལག་ནས་རལ་གྲི་ས་ལ་ལྷུང་བའམ་ཤོར་བར་གྱུར་ན་དགྲས་གསོད་ཀྱིས་དོགས་ནས་འཇིགས་པས་ལོང་ཡོད་མི་བྱ་བར་དེ་མ་ཐག་མྱུར་དུ་རལ་གྲི་ལེན་པ་ལྟར། དེ་བཞིན་དུ་ཉོན་མོངས་པའི་དགྲ་དང་གཡུལ་འགྱེད་པའི་ཚེ་གཉེན་པོ་དགེ་བའི་དམིགས་རྣམ་མ་བརྗེད་པའི་དྲན་པའི་མཚོན་ཆ་ཤོར་ནས་སེམས་ཡེངས་པར་གྱུར་པ་ན་ཉོན་མོངས་པའི་ཉེས་པས་སེམས་རྒྱུད་ལ་གོས་པའི་དབང་གིས་དམྱལ་བའི་གནས་སུ་སྐྱེས་ནས་སྡུག་བསྔལ་མི་བཟད་པའི་འཇིགས་པ་ཆེན་པོ་འབྱུང་ངེས་སོ་སྙམ་དུ་དྲན་པར་བྱས་ནས་སམ་ཤེས་བཞིན་གྱིས་དེ་མ་ཐག་རིག་པར་བྱས་ནས་དྲན་པའི་མཚོན་ཆ་མྱུར་དུ་བླང་བ་སྟེ་གཉེན་པོར་དྲན་ཤེས་བསྟེན་པར་བྱ་དགོས་སོ། །དེ་ལྟར་དྲན་ཤེས་བསྟེན་པ་འདི་ཤིན་ཏུ་གལ་ཆེ་སྟེ་སྔར་བཤད་ཟིན་པ་ལྟར་རོ། །ཡུལ་གང་ལ་དྲན་པ་བསྟེན་པ་ཡིན་ན་འདི་ལྟར་ཤིང་གཤག་པ་ཁྱེའུས་འཛིན་པ་ལྟར་སོ་སོར་རྟོག་པའི་ཤེས་རབ་ཀྱིས་འཇུག་ལྡོག་གི་གནས་སྤྱི་དང་ཁྱད་པར་རང་གིས་ཁས་བླངས་པའི་བསླབ་སྡོམ་རྣམས་ཀྱི་སྤང་བླང་དག་མ་འདྲེས་པར་ལེགས་པར་ཕྱེ་བ་ཞིག་དྲན་པས་འཛིན་པ་ཡིན་ལ། དེ་ལྟ་བུའི་སྤང་བླང་གི་གནས་ལ་རྒྱུན་པར་དྲན་ཤེས་བརྟེན་ནས་ཉམས་སུ་བླངས་ན་ཉམས་ལེན་རིམ་གྱིས་རྫོགས་པར་འགྱུར་གྱི་སེམས་དམིགས་རྟེན་གང་རུང་རེ་ལ་འདོགས་པ་གཅིག་པུ་ལ་དྲན་ཤེས་བསྟེན་པ་ཙམ་ཞིག་གཙོ་བོར་བྱས་པའི་ནི་གར་ཡང་མི་ཕྱིན་པར་གསུངས་སོ། །དེ་ཡང་གཡུལ་ངོར་རལ་ཁ་འགྱེད་པའི་ཚེ་དང་པོ་ནས་ལག་གི་རལ་གྲི་མ་ཤོར་བ་ལ་འབད་པ་དང་གལ་ཏེ་ཤོར་ན་ཡང་མྱུར་དུ་ལེན་པར་བྱེད་པ་ནི་དགྲས་བསད་ཀྱིས་དོགས་པའི་འཇིགས་པ་ཚིག་ཙམ་མིན་པ་ཞིག་ཡོད་པ་ལ་ཐུག་པ་ལྟར་ལམ་ཉམས་སུ་ལེན་པ་པོས་ཀྱང་དང་པོ་ནས་སྤང་བླང་གི་གནས་གང་ཡིན་པ་དེ་མ་བརྗེད་པའི་དྲན་པའི་མཚོན་ཆ་མ་ཤོར་བ་ལ་འབད་པ་དང་གལ་ཏེ་ཤོར་ན་ཡང་དེ་མ་ཐག་མྱུར་དུ་དྲན་པ་བསྟེན་པ་ནི་དྲན་པ་ཉམས་ན་ཉོན་མོངས་སྐྱེས་ནས་དེའི་དབང་གིས་བང་ཉེས་ལྟུང་གིས་སེམས་རྒྱུད་ལ་གོས་པའི་སྟོབས་ཀྱིས་འབྲས་བུ་དམྱལ་བར་ལྟུང་བའི་འཇིགས་པ་ཆེན་པོ་༌་འབྱུང་བའི་ཚུལ་ཚིག་ཙམ་མ་ཡིན་པ་ཞིག་རང་རྒྱུད་ལ་ཡོད་པ་ལ་ཐུག་པ་ཡིན་པར་གསུངས་ཏེ་དེ་ལྟར་ཤེས་པ་གལ་ཆེའོ།།
 
 དྲན་ཤེས་བསྟེན་ཏེ་ཉེས་པའི་སྐབས་མི་དབྱེ་བ་ནི། །ཉོན་མོངས་ཕྲ་མོ་རེ་སྐྱེས་པས་དེ་ཙམ་གནོད་མི་ནུས་པས་དེ་ལྟར་འབད་མི་དགོས་སོ་སྙམ་ན། དགོས་ཏེ། ཇི་ལྟར་ཏེ་དཔེར་ན་དུག་ཅན་གྱི་མདའ་ལུས་ལ་ཟུག་ནས་རྨ་ཅུང་ཟད་ཅིག་བཏོད་ན་དུག་རྡུལ་ཕྲན་ཙམ་ལས་མེད་ཀྱང་རྩ་སྦུབས་ཀྱི་ཁྲག་ལ་བརྟེན་བཅས་ནས་དེ་མ་ཐག་པར་དུག་གིས་ནི་ལུས་ཐམས་ཅད་ལ་ཁྱབ་ཅིང་རྒྱས་པར་འགྱུར་བས་ན་དུས་ལ་མི་སྡོད་པར་དེ་མ་ཐག་རྨ་དེ་བཅད་ནས་འདོར་དགོས་པ་དེ་བཞིན་དུ། གཉེན་པོ་དྲན་ཤེས་ཉམས་པ་སོགས་ཀྱི་དབང་ལས་ཉོན་མོངས་པས་གླགས་ནི་རྙེད་པར་གྱུར་ན་ཁོང་ཁྲོ་སོགས་ཀྱི་ཉོན་མོངས་པས་ཀུན་ནས་བསླངས་པའི་ཉེས་པ་ཕྲ་མོ་ཞིག་གིས་སེམས་ལ་རྨ་ཅུང་ཟད་ཙམ་ལས་མ་བཏོད་ཀྱང་དེ་མ་ཐག་གཉེན་པོ་བསྟེན་ནས་རྒྱུན་མ་བཅད་ན་དེ་ལ་བརྟེན་ནས་རིང་པོར་མི་ཐོགས་པར་ཉོན་མོངས་པ་དེ་དང་དེས་བསྐྱེད་པའི་ཉེས་པར་སྤྱོད་པས་སེམས་རྒྱུད་ལ་ཁྱབ་པར་འགྱུར་བས་ན་ཉོན་མོངས་པའི་གཡུལ་ལས་རྒྱལ་བར་འདོད་པས་དང་པོ་ནས་རང་རྒྱུད་ལ་ཉོན་མོངས་པའི་ཉེས་པ་ཕྲ་མོ་ཙམ་སྐྱེ་བར་ཕྱོགས་པ་ལའང་ཤིན་ཏུ་༌་འཇིགས་པར་བལྟས་ནས་དེའི་རྒྱུན་གཅིག་རྗེས་སུ་གཅིག་འཐུད་དུ་མི་གཞུག་པར་སྐྱེ་ལ་ཁད་ཀྱི་དུས་དེ་མ་ཐག་ནས་གཉེན་པོ་དྲན་ཤེས་ཀྱི་སྟོབས་བསྐྱེད་ནས་བསྒྲིམས་ཏེ་དེའི་རྒྱུན་བཀག་ནས་སླར་དེའི་རྒྱུན་འཐུད་པའི་སྐབས་ཅུང་ཟད་མི་དབྱེ་བར་བཟློག་པར་བྱའོ།།
 
 བསྒྲིམས་ནས་དྲན་ཤེས་བསྟེན་ཚུལ་ཇི་ལྟར་ཡིན་ཞེ་ན། རྒྱལ་པོ་གཏུམ་པོའི་བཀས་སྐྱེས་བུ་འགའ་ཞིག་ལ་ཡུངས་མར་ཏེ་མར་ནག་གིས་ཁང་ཆད་དུ་བཀང་བའི་སྣོད་བསྐུར་ནས་ལམ་འདྲེངས་ལ་འགྲོ་བཅུག་སྟེ།མི་གཞན་ཞིག་ལག་ན་རལ་གྲི་རྣོན་པོ་ཐོགས་པས་དེའི་དྲུང་དུ་བསྡད་ནས་ཡུངས་མར་འདི་ལས་ཐིགས་པ་གཅིག་ཙམ་བོ་ན་དེ་མ་ཐག་ཏུ་ངེས་པར་གསོད་དོ་ཞེས་བསྡིགས་ན་དེ་གསོད་པས་འཇིགས་ཤིང་སྐྲག་ནས་ཤིན་ཏུ་འབད་པས་དྲན་ཤེས་བསྒྲིམས་ཏེ་ལམ་དེར་འགྲོ་བར་བྱེད་པ་ལྟར། བྱང་ཆུབ་སེམས་དཔའི་བསླབ་སྡོམ་གྱི་བརྟུལ་ཞུགས་འཛིན་པ་ཅན་གྱིས་ཀྱང་དེ་བཞིན་དུ་བསླབ་སྡོམ་ཉམས་ན་དམྱལ་སོགས་ངན་སོང་གི་སྡུག་བསྔལ་མྱོང་དགོས་ཚུལ་བསམ་པས་འཇིགས་ནས་གཉེན་པོ་དྲན་ཤེས་ཀྱི་སྟོབས་ལྷུར་བླངས་ཏེ་འབད་པ་ཆེན་པོས་བསྒྲིམས་ནས་སྤྱོད་ལམ་ཐམས་ཅད་དུ་ཉེས་སྤྱོད་ཀྱི་དབང་དུ་མི་འགྱུར་བར་བྱ་དགོས་ཞེས་པ་སྟེ་འདི་ནི་ཀ་ཏ་ཡ་ནའི་བྱུང་བའི་མཐའ་འདུལ་བ་ལུང་ནས་བྱུང་བ་ལྟར་ཡིན་པར་གསུངས་ལ། དེ་ནི་འདི་སྒྲིལྟར་ཡིན་ཏེ། ཡུལ་འཕགས་རྒྱལ་དུ་ནད་ཡམས་ཆེན་པོ་བྱུང་བས་ཡུལ་དེའི་རྒྱལ་པོ་གཏུམ་པོ་རབ་སྣང་འཁོར་བཅས་སེམས་ཁོང་དུ་ཆུད་དོ། །དེ་ནས་རྒྱལ་པོས་སྒོ་བ་ལ། ནད་ཞི་བར་བྱེད་པ་སུ་དག་འོང་ན་ང་ལ་སྒྲོན་ཅིག་སྨྲས། དེའི་ཚེ་ཡུལ་དེའི་མི་རྣམས་འཕགས་པ་ཀ་ཏྱཱ་ཡ་ནའི་གདུལ་བྱ་ཡིན་པར་སྟོན་པས་གཟིགས་ནས། ཀ་ཏྱའི་བུ། རྒྱལ་པོ་འཁོར་བཅས་ལ་སོམས་ཤིག་གསུངས། དེ་ནས་ཀ་ཏྱའི་བུ་འཁོར་ལྔ་བརྒྱ་བཅས་ཡུལ་དེར་སོང་ནས་གྲོང་དུ་ཞུགས་མ་ཐག་ནད་ཕྱེད་ཞིའོ། །སྒོ་བས་རྒྱལ་པོ་ལ།སྔོན་མ་བྱུང་བའི་དགེ་སྦྱོང་དག་འོངས་པའི་མོད་ལ་ནད་བྱེད་ཞིའོ་ཞེས་གསོལ། རྒྱལ་པོས་ལེགས་ཀྱི་དེ་ལ་བཀུར་སྟི་གྱིས་ཟེར། བྲམ་ཟེ་རྣམས་ཀྱིས་བདག་ཅག་གིས་ནད་ཞི་བའི་ལས་བྱས་པས་ནད་ཕྱེད་ཞིའོ་ད་མྱུར་དུ་ནད་ཐམས་ཅད་ཞི་བར་བགྱི་ཟེར། དགེ་སློང་དག་གིས་རྒྱལ་པོ་ལ་ནད་མེད་པར་གྱུར་ཅིག་སྨྲས་ནས་སོང་ངོ༌། །རྒྱལ་པོས་བློན་པོ་རྣམས་ལ་དེ་དག་གི་འདི་སྐད་ཟེར་གྱི་སུས་མཐུ་ཡིན་པ་མི་ཤེས་པས། སོང་ལ་དེ་དག་ལ་གླང་པོ་ཆེའི་བྲིས་མི་གཙང་བའི་ཕྱོགས་སུ་འབྲས་ཆན་ངན་པ་དང་རྩབས་བྱིན་ལ་ཟོས་ནས་ཕྱིར་འོང་བ་ན་ཟས་ཅི་འདྲ་དྲིས་ཟེར། དེ་ལྟར་བྱས་ནས་སྒོ་བས་བྲམ་ཟེ་དག་ལ། ཁྱེད་ཅག་ཅི་འདྲའི་ཟས་ཀྱིས་ཚིམ་པར་བྱས་ཞེས་དྲིས་པ་ན། དེ་དག་ཁྲོས་ནས་རྒྱལ་བོ་ཐ་ཆད་ཆོས་མིན་ལ་གཞོལ་བ་སྟེ་ངེད་ཅག་ལ་མི་གཙང་བའི་གནས་སུ་འབྲས་ཆན་ངན་པ་བྱིན་ཟེར། དགེ་སྦྱོང་རྣམས་ལ་དྲིས་པས། སྦྱིན་པ་པོས་ནི་བྱིན་ལེན་པ་པོས་ནི་ཟོས་ཏེ་འབྱུང་བ་རྣམས་ཚིམ་ཞིང་ཉིན་ཞག་གི་རྒྱགས་བླངས་སོ་ཟེར། སྒོ་བས་རྒྱལ་བོ་ལ་དེ་སྐད་ཟེར་བ་གསོལ། ཡང་རྒྱལ་པོས་བློན་པོ་རྣམས་ལ་དེ་དག་ལ་གཙང་མའི་ཕྱོགས་སུ་ཟས་བསོད་པ་བྱིན་ལ་དྲིས་ཟེར། དེ་ལྟར་བྱས་ནས་བྲམ་ཟེ་དག་ལ་དྲིས་པས། རྒྱལ་པོ་རྒྱལ་རིགས་སྤྱི་བོ་ནས་དབང་བསྐུར་བ་ཞིག་སྟེ་ཟས་བཟང་པོ་བྱིན་པས་ཚིམ་ཟེར། དགེ་སློང་རྣམས་ལ་དྲིས་པས་སྔར་བཞིན་ཟེར། སྒོ་བས་དེ་རྒྱལ་པོ་ལ་གསོལ། དེ་ལྟར་ཉིན་མང་པོའི་བར་བརྟགས་པས།མཐར་རྒྱལ་པོས་དགེ་སློང་དག་སྦྱིན་གནས་ལེགས་ཀྱི་བྲམ་ཟེ་རྣམས་མིན་ནོ་སྙམ་སྟེ། ཀ་ཏྱའི་བུ་གན་དུ་སོང་ནས་ཕྱག་བྱས་ཏེ་སང་བདག་གི་ཁྱིམ་དུ་གདུགས་ཚོད་གསོལ་བར་ཅི་གནང་ཞུས། གནང་ནས་སང་གདན་བཤམས་པ་ལ་བཞུགས་པ་དང་གླུ་གར་རོལ་མོ་དུ་མ་བྱས་པས་དགེ་སློང་རྣམས་དབང་པོ་བསྡམས་ཏེ་འཁོད། བྱས་ཟིན་པ་དང་རྒྱལ་བོས་འཕགས་པ་དག་གར་བཟང་ངམ་གླུ་སྙན་ནམ། རྒྱལ་པོ་གང་གིས་མཐོང་བ་དང་ཐོས་པ་ལའོ། །འཕགས་པ་དབང་པོ་ནང་དུ་བསྡུས་པས་མ་གཟིགས་ན་ཇི་ལྟར་མི་གསན་ཟེར། ཀ་ཏྱའི་བུས། ལྷ་ལ་མི་གསོད་པ་ལ་ཐུག་པ་འགའ་ཡོད་དམ། ཡོད་ཟེར། ལྷ་དེའི་ལག་ཏུ་ཏིལ་མར་གྱིས་བཀང་བའི་སྣོད་སྐུ་རལ་ཕྱི་བཞིན་དུ་གཤེད་མ་རལ་གྲི་ཐོགས་པ་ཐོང་ལ། ཁྱོད་ཀྱིས་་འདི་ཁྱེར་ལ་ལྗོངས་ཐམས་ཅད་བསྐོར་ནས་འདིར་ཁྱེར་ཤོག་ཅིག ཏིལ་མར་ཐིགས་པ་གཅིག་ས་ལ་བོ་ན་ཁྱོད་ཀྱི་མགོ་དྲུངས་ནས་གཅོད་དོ་ཞེས་བསྒོས་ལ་དེའི་གན་དུ་གླུ་གར་རོལ་མོ་བྱེད་དུ་ཆུག་ཅིག་དེས་རྒྱལ་བོ་ཁྱོད་ཡིད་ཆེས་པར་འགྱུར་རོ། །རྒྱལ་པོས་དེ་ལྟར་བྱས་ནས་མི་དེ་ལ་གར་བཟང་ངམ་གླུ་སྙན་ནམ།ལྷ་གང་གིས་མཐོང་བ་དང་ཐོས་པ་ལའོ། །དབང་པོ་བསྡུས་པས་མ་མཐོང་ན་ཇི་ལྟར་མ་ཐོས། དེ་ན་རེ། འབྲུ་མར་ཐིགས་པ་གཅིག་བོ་ན་གསོད་དོ་སྙམ་ནས་འཇིགས་པས་དེ་ལ་སེམས་གཏད་པས་ཇི་ལྟར་ཐོས་སྨྲས། རྒྱལ་པོ་ཅང་མི་སྨྲའོ། །ཀ་ཏྱའི་བུས་མི་འདི་ཚེ་གཅིག་གི་སྡུག་བསྔལ་ལ་འཇིགས་ནས་མི་གཡེང་བར་བག་ཡོད་པར་བགྱི་ན། བདག་ཅག་བསླབ་པ་བཟུང་བ་ཚེ་རབས་དུ་མའི་སྡུག་བསྔལ་གྱིས་འཇིགས་ནས་གླུ་གར་སོགས་ལ་བལྟ་བ་དང་མཉན་པའི་གནས་མེད་དོ་སྨྲས། རྒྱལ་པོ་ཡིད་ཆེས་ལྷག་པ་དང་ཀ་ཏྱའི་བུ་འཁོར་བཅས་བསོད་སྙོམས་ཀྱིས་ཚིམ་པར་བྱས་ཆོས་ཉན། འཕགས་པའི་བཀའ་བཞིན་བྱས་ནས་ཡུལ་དེར་ཆོས་དར་བར་གྱུར་ཞེས་བྱུང་སྟེ་རྒྱས་པར་འདུལ་བ་ལུང་ལས་ཤེས་པར་བྱའོ། །བྱུང་བ་འདི་སྐབས་འདིར་དྲན་ཤེས་བསྟེན་ཚུལ་གྱི་ཁུངས་སུ་བྱས་ནས་བཤད་ལ་བསླབ་བཏུས་སུ་བག་ཡོད་བསྟེན་ཚུལ་དང་སྦྱར་ནས་གསུངས་ཤིང་སྤྱོད་འཇུག་གི་འགྲེལ་བ་འགར་ཡང་དེ་བཞིན་དུ་བཤད་པས་གང་ལ་སྦྱར་ཀྱང་མི་འགལ་ལོ།།
 
 ཉེས་པ་བྱུང་མ་ཐག་གདོང་བཟློག་བྱ་དགོས་པ་ནི། ཉོན་མོངས་ཕྲ་མོས་ཀྱང་ཉེས་སྤྱོད་ཆེན་པོ་བསྐྱེད་ནས་ངན་འགྲོར་འཕེན། དེ་བས་ན་རང་གི་ཁང་དུ་སྦྲུལ་གདུག་པ་ཅན་དུག་དྲག་པོས་ཁྱབ་པར་བྱེད་པ་གློ་བུར་དུ་འོངས་པར་གྱུར་ན་དུག་གི་འཇིགས་པས་སྐྲག་ནས་ཇི་རིངས་པས་དེ་མྱུར་བ་ཉིད་དུ་སྟན་ལས་ལྡང་ནས་སྤྲུལ་འདོར་བ་ལ་བརྩོན་པ་ལྟར། དེ་བཞིན་དུ་གོང་དུ་བཤད་པ་ལྟར་བསྒྲིམས་ཏེ་གཉེན་པོ་སྟེན་པའི་ཚེ་ཡང་ཉེས་སྤྱོད་སྤྱི་དང་ཁྱད་པར་དབང་ཤེས་ཡུལ་ལ་འཇུག་པ་རང་དབང་མེད་པར་ནང་དུ་སྡུད་པའི་གཉིད་དང་ལུས་སེམས་ལྕི་ཞིང་ལས་སུ་མི་རུང་བའི་རྨུགས་པ་དང་སྙོམ་ལས་སོགས་ལེ་ལོའི་རྒྱུ་བ་འོང་བར་སྣང་ན་དང་དུ་མི་ལེན་པར་འཆི་བ་མི་རྟག་པ་དང་དམྱལ་བའི་འཇིགས་བ་སོགས་དྲན་ནས་དགེ་བའི་བར་ཆད་དེ་དག་མྱུར་དུ་གདོང་ནས་བཟློག་པར་བྱ་བ་ལ་འབད་དགོས་སོ། །དྲི་མ་མེད་པ་རིན་པོ་ཆེའི་ཕྲིན་ཡིག་ལས། །འདོད་དང་གནོད་སེམས་གཉིས་དང་རྨུགས། །ལེ་ལོ་སྙོམ་ལས་སེམས་བྱུང་ཚེ། །དེ་ཚེ་བདག་ལ་རྔན་བགྲང་ཞིང༌། །བརྟུལ་ཞུགས་སྙིང་པོ་དྲན་བྱས་ཏེ། །མི་རྟག་པ་དང་འཆི་བ་བསམ། །ཞེས་སོ།།
 
 ཉེས་པ་བྱུང་བ་ཕྱིར་འཆོས་པ་ལ་འབད་པ་ནི། ཉེས་པ་བཟློག་ཚུལ་ཇི་ལྟར་བྱ་ཞེ་ན། དེ་ལྟར་བབད་ཀྱང་ལས་དང་པོ་བར་གྱུར་པས་དྲན་ཤེས་ཉམས་པ་སོགས་ཀྱི་དབང་ལས་ཉེས་པ་བྱུང་ན་དེ་འཕྲོ་བཅད་དེ་བཟློག་དགོས་པ་ཙམ་དུ་མ་ཟད་ཀྱི་ཉེས་པ་བྱུང་བ་རེ་རེ་ཞིང་དེ་ལ་འགྱོད་ཅིང་ཡིད་མི་དགའ་བས་གདུང་བ་ཆེར་བསྐྱེད་ནས་བདག་སྔར་ཡང་འདི་ལྟར་སོང་བས་ད་ལྟའི་བར་དུ་འཁོར་བར་འཁྱམས་ནས་མི་འདོད་པ་སྣ་ཚོགས་ཐོབ་ཅིང་འདོད་པ་ཅི་ཡང་མ་ཐོབ་ལ། ཁྱད་པར་ད་ལྟའི་སྐབས་སུ་བྱང་ཆུབ་སེམས་དཔའི་སྡོམ་པ་བཟུང་ནས་བསྲུང་བར་ཁས་བླངས་ཀྱང་ད་དུང་དེའི་མི་མཐུན་ཕྱོགས་ཉེས་སྤྱོད་ལ་འཇུག་པར་བྱེད་པ་འདི་ལྟ་བུ་ནི་ཤིན་ཏུ་མི་རིགས་པའི་ཐ་ཆད་པའོ་ཞེས་བདག་ཉིད་ཀྱིས་བདག་ཉིད་ལ་སྨད་ནས་ད་ནི་ཐབས་ཅི་ནས་ཀྱང་བདག་ལ་ཕྱིས་ཉེས་པ་འདི་ལྟ་བུ་དག་ཡེ་མི་འབྱུང་བ་དེ་ལྟར་འབད་པར་བྱའོ་ཞེས་ཡུན་རིང་དུ་བསམ་པའི་སྒོ་ནས་ཕྱིན་ཆད་སྡོམ་པའི་འཕེན་པ་དྲག་པོ་གཏོང་བ་སྟེ་འགྱོད་སེམས་དང་སྡོམ་སེམས་གཉིས་ཀ་ཚང་བའི་སྒོ་ནས་ཉེས་པ་ཕྱིར་འཆོས་པ་ལ་འབད་པར་བྱའོ།།
 
 ག ཉེན་པོ་སྐྱེ་བའི་རྒྱུ་ཁྱད་པར་ཅན་བསྟེན་པ་ནི། དེ་ལྟར་ཉོན་མོངས་པའི་ཉེས་པ་འབྱུང་བའི་སྐབས་མི་དབྱེ་བ་དང་བྱུང་ན་ཕྱིར་འཆོས་པའི་ཆེད་དུ་བག་ཡོད་པའི་སྒོ་ནས་དྲན་ཤེས་ལྷུར་བླངས་ཏེ་གཉེན་པོ་བསྟེན་པ་ལ་འཇུག་པའི་ཐབས་ཇི་ལྟར་བྱས་ན་གནས་སྐབས་འདི་དག་ལ་འབད་མི་དགོས་པར་བརྗེད་མེད་ཀྱི་དྲན་པ་དང་ཤེས་བཞིན་གོམས་པ་ཉིད་དུ་འགྱུར་རོ་ཞེས་ཡང་ཡང་སེམས་པའི་རྒྱུའི་ཀུན་སློང་ངམ་ཀུན་སློང་གི་རྒྱུ་འདི་ཡིས་ནི་མཁན་སློབ་དང་གྲོགས་ཚངས་པ་མཚུངས་པར་སྤྱོད་པ་རྣམས་དང་མང་དུ་ཐོས་པ་སྡེ་སྣོད་གསུམ་རིག་པ་འགྱོད་པ་སེལ་བ་ལ་མཁས་པ་ལྟ་བུའི་དགེ་བའི་བཤེས་གཉེན་དང་དགེ་བའི་གྲོགས་པོར་གྱུར་པའི་སྐྱེས་བུ་དམ་པ་དང་འཕྲད་པར་བྱེད་པའམ། ད་ལྟ་འཕྲལ་དུ་མ་འཕྲད་ཀྱང་དེ་དག་གི་གདམས་པ་དང་རྗེས་སུ་བསྟན་པ་སྔར་རང་གིས་ཐོས་ཤིང་ངེས་པ་རྣམས་ལ་བརྟེན་ནས་མི་རིགས་པའི་ཉེས་སྤྱོད་ཀྱི་གཉེན་པོར་རིགས་ཤིང་འཐད་པའི་དགེ་བའི་ལས་ཁྱད་པར་ཅན་ནི་འདོད་ཅིང་དོན་དུ་གཉེར་བའི་སྒོ་ནས་ཉེས་པ་བྱུང་བ་རྣམས་ཕྱིར་འཆོས་པ་དང་མི་འབྱུང་བའི་ཆེད་དུ་དྲན་ཤེས་སྟོབས་ལྡན་རྒྱུན་ཆགས་སུ་འབྱུང་བའི་རྒྱུ་ཁྱད་པར་ཅན་རྣམས་ལ་བསྟེན་པར་བྱའོ། །འགྲེལ་ཆེན་དུ། །རིགས་པའི་ལས་ནི་གདམས་པ་དང་རྗེས་སུ་བསྟན་པ་དང་ལྟུང་བ་ལས་ལྡང་བའི་ཚད་དུ་ཆད་ལས་བྱིན་ཨ་ཞིང་ཐོབ་པ་རྣམས་སྒྲུབ་པར་འདོད་པར་བྱའོ་ཞེས་སོ། །འདི་ནི་སྔར་མཁན་པོས་རྗེས་སུ་བསྟན་པ་དང༌།ཞེས་སོགས་དྲན་པ་སྐྱེ་བའི་རྒྱུ་བསྟན་པ་དང་འདྲ་ལ། དེ་ཡང་དགེ་བའི་བཤེས་གཉེན་དང་ཉེ་བ་ན་དེའི་གདམས་ངག་དང་རྗེས་སུ་བསྟན་པ་ཐོས་པ་དང་དེའི་སྤྱོད་པ་མཐོང་བ་ལ་བརྟེན་ནས་ཀྱང་རྟག་ཏུ་དྲན་ཤེས་མི་ཉམས་པར་གནས་པའི་ཕྱིར་ཉོན་མོངས་སྐྱེ་བའི་སྐབས་མི་རྙེད་དོ། །དེའི་ཕྱིར་འདི་ནི་གཉེན་པོ་དྲན་པ་སྟོབས་ལྡན་རྒྱུན་ཆགས་སུ་སྐྱེ་བའི་རྒྱུ་ཁྱད་པར་ཅན་ཡིན་པར་བསྟན་ཏོ། །འདི་དག་གི་སྐབས་སུ་ལས་འབྲས་ལ་ཉམས་ལེན་གྱི་མཐིལ་དུ་བྱས་ནས་སྐྱོང་བ་གལ་ཆེ་བར་གསུངས་སོ།།མདོར་ན་བྱང་སེམས་ཀྱིས་གང་ལ་འཇུག་ལྡོག་བྱ་བའི་བསླབ་པའི་གནས་ཐམས་ཅད་ལ་ལེགས་པར་བ་དམིགས་ཕྱེད་པའི་ཐོས་པ་མང་དུ་བྱས་ཏེ་ཁོང་དུ་ཆུད་པར་བྱས་ནས་གང་ཤེས་པའི་དོན་རྣམས་ལ་ཚུལ་བཞིན་དུ་ལེགས་པར་སློབ་པ་ལ་སྤྱོད་ལམ་ཀུན་ཏུ་གཉེན་པོ་དྲན་ཤེས་སྟོབས་ལྡན་ལྷུར་ལེན་པའི་ཐབས་དང༌། དྲན་ཤེས་རྒྱུན་ཆགས་སུ་སྐྱེ་བའི་རྒྱུ་རྣམས་ལ་སློབ་པ་ལ་བརྩོན་འགྲུས་རྩོམ་དགོས་པ་ཡིན་པས་གང་ལ་བརྩོན་འགྲུས་རྩོམ་པའི་གནས་མ་ནོར་བར་ངོས་འཛིན་པ་གལ་ཆེའོ།།
 
 གཉིས་པ་དབང་བསྒྱུར་བའི་སྟོབས་ནི། ཅི་ནས་ལས་བྱེད་སོགས་ཏེ། དེ་ལ། ལུས་སེམས་ལས་རུང་དུ་བྱ་བའི་ཚུལ་ནི། ཅི་ནས་ཀྱང་དགེ་བའི་ལས་བྱང་སེམས་ཀྱི་སྤྱོད་པ་གང་དང་གང་ལ་འཇུག་ཅིང་རྩོམ་པར་བྱེད་པ་ལ་བྱ་བ་དེ་དང་དེ་ལ་མ་ཞུགས་པའི་སྔོན་རོལ་ནས་དགེ་བའི་ལས་གང་བྱ་བ་དེ་ཐམས་ཅད་ལ་ནི་བརྩོན་འགྲུས་ཀྱི་མཐུའམ་སྟོབས་ཡོད་པར་འགྱུར་བ་དེ་ལྟར་བྱ་བའི་ཆེད་དུ་སྔར་བག་ཡོད་ལེའུར་བསླབ་བྱ་རྣམས་ལ་བསླབ་དགོས་ཚུལ་དང་ཁས་བླངས་ནས་མ་བསླབས་ན་ཉེས་པ་ཆེ་བ་དང་སྤང་བྱ་ཉོན་མོངས་རྣམས་ལ་དགྲར་བལྟ་ཚུལ་དང་དེ་དག་གི་སྐབས་ཀྱི་དཀའ་སྤྱད་རྣམས་ལ་ཁུར་དུ་༌མི་འཛིན་པར་རྒྱན་དུ་ལྟ་བའི་སེམས་ཀྱི་སྟོབས་བསྐྱེད་ཚུལ་གྱི་གཏམ་སྨོས་པ་རྣམས་དྲན་པར་བྱས་ཏེ་ལུས་སེམས་དགེ་བ་ལ་བཀོལ་དུ་མི་རུང་བའི་ལས་ལ་ངན་གྱི་འཚེར་སྣང་ཐམས་ཅད་བཟློག་ནས་བདག་ཉིད་རྒྱལ་སྲས་ཀྱི་སྤྱོད་པ་ལ་སློབ་པ་ལ་ལུས་སེམས་ལས་སུ་རུང་བའི་སྒོ་ནས་ལྡང་བ་ཡང་བར་བྱས་ནས་སྤྲོ་བས་འཇུག་པར་བྱའོ།།
 
 དོན་དེ་ཉིད་དཔེ་དང་སྦྱར་ནས་སྟོན་པ་ནི། །དེ་ལྟར་འབད་པར་བྱས་ན་བརྩོན་འགྲུས་ཇི་ལྟ་བུ་ཞིག་སྐྱེ་བར་འགྱུར་ཞེ་ན། ཇི་ལྟར་རླུང་ནི་ཕར་འགྲོ་བ་དང་ཚུར་འོང་བས་ཤིང་བལ་ལམ་རས་བལ་སོགས་ཡང་བའི་དངོས་པོ་རྣམས་ལ་ཅི་དགར་དབང་སྒྱུར་བར་བྱེད་པ་དེ་བཞིན་དུ་དགེ་བའི་བྱ་བ་ལ་སེམས་མངོན་པར་སྤྲོ་བའི་ཤུགས་ཀྱིས་རང་གི་སྒོ་གསུམ་ལ་དབང་བསྒྱུར་ནུས་པའི་ལས་སུ་རུང་བར་བྱ་དགོས་ཏེ། དེ་ལྟར་བྱས་ན་ནི་ཞེས་སམ་དེ་ལྟ་ན་ནི་ལུས་ངག་ཡིད་གསུམ་གྱི་དགེ་བའི་ལས་གང་དང་གང་བརྩམས་པ་དེ་དང་དེ་ཐམས་ཅད་མྱུར་དུ་མཐར་ཕྱིན་ཏེ་བདེ་བླག་ཏུ་འགྲུབ་པར་འགྱུར་རོ། །དེ་ལྟ་ན་ནི་སོགས་ཀྱི་རྒྱུ་དཔེར། རྫུ་འཕྲུལ་དེ་ལྟར་ཡངདག་འབྱོར།་།ཞེས་ཡོད་དེ་ནམ་མཁར་འགྲོ་བ་སོགས་ཀྱི་རྫུ་འཕྲུལ་ཡང་དག་པར་འབྱོར་བའམ་འགྲུབ་པར་འགྱུར་ཞེས་པའོ། །ཡང་ཚིགས་བཅད་སྔ་མས་ལུས་དབང་དུ་བྱས་ཏེ་བརྩོན་འགྲུས་སྤེལ་བ་དང་ཚིགས་བཅད་ཕྱི་མས་སེམས་དབང་དུ་བྱས་ཏེ་བརྩོན་འགྲུས་སྤེལ་ཚུལ་བསྟན་པ་ཡིན་ཞེས་བཤད་པའང་སྣང་ངོ༌། །དེ་ལྟར་དཔུང་བཞི་དང་སྟོབས་གཉིས་ལ་བརྟེན་ནས་བརྩོན་འགྲུས་གོང་ནས་གོང་དུ་སྤེལ་བར་བྱེད་པའི་ཐབས་དེ་ལྟ་བུ་རྣམས་བྱ་བར་དཀའ་ཡང་ནམ་ཡང་འདོར་དུ་མི་རུང་བས་ཅི་ནས་ཀྱང་འབད་པར་བྱ་དགོས་ཏེ། སློབ་དཔོན་དཔའ་བོས། དཀའ་སྤྱད་ལས་ནི་མ་བགྱིས་པར། །གོ་འཕང་རྙེད་དཀའ་མི་འཐོབ་ཅེས། །དེ་སླད་ཉིད་ལའང་མ་གཟིགས་པར། །ཁྱེད་ཀྱིས་བརྩོན་འགྲུས་ལྷག་པར་སྤེལ། །ཞེས་གསུངས་སོ།།དེ་ཐམས་ཅད་ཀྱི་དོན་བསྡུས་ན། བརྩོན་འགྲུས་ཀྱི་འགལ་རྐྱེན་ལེ་ལོ་གསུམ་ངོས་བཟུང་ནས་རང་རང་གི་གཉེན་པོ་བསྟེན་ཏེ་ཉམས་སྨད། དེ་ནས་བརྩོན་འགྲུས་མ་སྐྱེས་པ་སྐྱེ་བའི་མཐུན་རྐྱེན་མོས་པའི་དཔུང་དང་ཞུགས་ཟིན་མི་ལྡོག་པའི་རྒྱུ་བརྟན་པའི་དཔུང་དང་ལས་དེ་ལ་འཇུག་པ་ནའང་འཕྲོ་གཅོད་པར་མི་འདོད་ཅིང་མི་ངོམས་པར་འཇུག་པ་དགའ་བའི་དཔུང་སྟེ་དེ་རྣམས་སྐྱེད་ཅིང་དོར་བའི་དཔུང་ལ་བརྟེན་ནས་བརྩོན་འགྲུས་རྩོམ་ལུགས་ལ་མཁས་པར་བྱ་ཞིང༌། དེའི་འོག་ཏུ་སྤང་བྱ་དངོས་སུ་སྤོང་བའི་གཉེན་པོར་བརྩོན་འགྲུས་ལྷུར་བླངས་པའི་སྟོབས་སྐྱེད་པ་ལ་འཇུག་པར་བྱ་ལ་དེ་ལ་བརྟེན་ནས་ལུས་སེམས་ལས་སུ་རུང་བར་བྱ་བའི་ཐབས་དབང་སྒྱུར་བའི་སྟོབས་སྐྱེ་ཞིང་དེས་ལུས་སེམས་ལས་སུ་མི་རུང་བའི་འཚེར་སྣང་ཐམས་ཅད་བཟློག་ནས་རྒྱལ་སྲས་ཀྱི་སྤྱོད་པ་ལ་མངོན་པར་སྤྲོ་བའི་སྤྲོ་ཤུགས་ཀྱིས་ལུས་སེམས་ལ་དབང་བསྒྱུར་ནས་རང་གི་ངང་གིས་འབད་པ་མེད་པར་དགེ་བ་ལ་འཇུག་པའི་བརྩོན་འགྲུས་ལེགས་པར་བསྐྱེད་ལ་དེ་སྐྱེས་ན་དེ་ནས་ཚོགས་ཐམས་ཅད་བདེ་བླག་ཏུ་རྫོགས་ནས་ཡོན་ཏན་ཁྱད་པར་ཅན་འཐོབ་པར་འགྱུར་བ་ཡིན་ནོ། །
 
 གཉིས་པ་ལེའུའི་མཚན་ནི། བྱང་ཆུབ་སོགས་ཏེ། འདིས་བརྩོན་འགྲུས་རྩོམ་པའི་ཚུལ་གཙོ་བོར་སྟོན་པས་ན་བརྩོན་འགྲུས་བསྟན་པའི་ལེའུ་ཞེས་བསྟན་ཏེ་བདུན་པའོ།
 
 །གཉིས་པ།ལེའུ་བརྒྱད་པ་བསམ་གཏན་གྱི་ལེའུའི་གཞུང་དོན།ལེའུའི་གཞུང་།ལེའུའི་གཉིས་པ་ལེའུ་བརྒྱད་པ་བསམ་གཏན་གྱི་ལེའུ་བཤད་པ་ལ་གཉིས།མཚན་ནོ།།དང་པོ་ལ་གསུམ། མཚམས་སྦྱར་བའི་སྒོ་ནས་མདོར་བསྟན་པ།བསམ་གཏན་གྱི་མི་མཐུན་ཕྱོགས་སྤང་བ། བསམ་གཏན་སྒོམ་པ་དངོས་སོ། གཅིག མཚམས་སྦྱར་བའི་སྒོ་ནས་མདོར་བསྟན་བ།དང་པོ་ནི། དེ་ལྟར་བརྩོན་འགྲུས་སོགས་ཏེ། སྔར་བཤད་པ་དེ་ལྟར་མི་མཐུན་ཕྱོགས་སྤོང་བ་དང་གཉེན་པོ་བསྟེན་པའི་སྒོ་ནས་སྦྱིན་སོགས་དགེ་བ་ལ་སྤྲོ་བའི་བརྩོན་འགྲུས་བསྐྱེད་པའམ་སྤེལ་ནས་ནི་དགེ་བའི་དམིགས་པ་ལ་ཅི་དགར་འཇུག་ཅིང་བརྟན་པར་བྱ་བའི་ཕྱིར་དུ་རང་གི་ཡིད་ནི་རྩེ་གཅིག་ཏུ་གནས་པའི་ཏིང་ངེ་འཛིན་ལ་མཉམ་པར་བཞག་པར་བྱས་ནས་ཆགས་སོགས་ཀྱི་གཉེན་པོར་མི་སྡུག་པ་སྒོམ་པ་སོགས་དང་ཁྱད་པར་བདག་གཞན་མཉམ་པ་དང་བརྗེ་བའི་བྱང་ཆུབ་ཀྱི་སེམས་སྒོམ་པ་སོགས་ཀྱི་ཐབས་ལ་བརྟེན་ནས་བསམ་གཏན་བསྒོམ་པར་བྱ་དགོས་སོ་ཞེས་གདམས་པ་སྟེ། ཅིའི་ཕྱིར་ན། ཏིང་ངེ་འཛིན་ལ་མཉམ་པར་མ་བཞག་པར་སེམས་ནི་ཕྱི་རོལ་གྱི་ཡུལ་རྣམས་ལ་རྣམ་པར་གཡེངས་པར་གྱུར་པའི་མི་རྣམས་ནི་དགེ་བ་ལ་སྤྲོ་བའི་བརྩོན་འགྲུས་སོགས་ལྡན་ཡང་། ཡུལ་ཡིད་དུ་འོང་བ་ལ་འདོད་ཆགས་དང་ཡིད་དུ་མི་འོང་བ་ལ་ཞེ་སྡང་སྐྱེ་བ་སོགས་ལྟ་བུའི་ཉོན་མོངས་པ་སྲིན་པོ་མ་རུངས་པའམ་གཅན་གཟན་གདུག་པ་དང་འདྲ་བའི་མཆེ་བའི་ཕྲག་སྟེ་སོའི་བར་ན་གནས་པས་དེས་མྱུར་དུ་འཇོམས་ཤིང་སྡུག་བསྔལ་སྐྱེད་པ་ལ་ཚེགས་མེད་པས་སོ་ཞེས་མཉམ་པར་འཇོག་དགོས་པའི་རྒྱུ་མཚན་བསྟན་ཏོ། །དེ་ལྟར་བརྩོན་འགྲུས་སུ་མ་ཟད་ཕར་ཕྱིན་སྔ་མ་དག་ཀྱང་བསམ་གཏན་གྱི་ཚོགས་སུ་འགྲོ་བར་མདོ་དགོངས་འགྲེལ་ལས་གསུངས་པར་སྒོམ་རིམ་དང་པོ་ལས་བཤད་དོ།།མཉམ་པར་བཞག་ནས་ཉོན་མོངས་པའི་གཉེན་པོ་བསྟེན་དགོས་པ་ནི། བསླབ་བཏུས་སུ། བཟོད་བྱ་ཐོས་པ་བཙལ་བར་བྱ། །དེ་ནས་ནགས་སུ་གནས་པར་བྱ། །མཉམ་པར་བཞག་ལ་བརྩོན་བྱ་ཞིང་། །མི་སྡུག་ལ་སོགས་བསྒོམ་པར་བྱ། །ཞེས་གསུངས་པ་ལྟར་ཡིན་ལ། དེས་ནི་གཉེན་པོ་འགལ་རྐྱེན་སྤོང་བའི་བཟོད་པ་སྒྲུབ་པ། མཐུན་རྐྱེན་མང་དུ་ཐོས་པ་ལ་བརྩོན་འགྲུས་རྩོམ་པ། གཉེན་པོའི་རང་བཞིན་གྱི་བསམ་གཏན་དང་ཤེས་རབ་སྒོམ་དགོས་པ་རྣམས་བསྟན་ལ། བསམ་གཏན་གྱི་ཡན་ལག་ཏུ་དབེན་པ་བསྟེན་ནས་རྣམ་གཡེང་སྤོང་དགོས་པའང་བསྟན་པ་ཡིན་ནོ།།མི་སྡུག་ལ་སོགས་བསྒོམ་ཞེས་པ་ནི། དཔུང་བཟང་ལས། འདོད་ཆགས་ཤས་ཆེ་མི་གཙང་ཤ་ཚིལ་དང་། །པགས་པ་ཀེང་རུས་ལྟ་བས་རྣམ་པར་བཟློག །བྱམས་དང་སྙིང་རྗེའི་ཆུ་གདབ་ཞེ་སྡང་ལ། །གཏི་མུག་ལ་ནི་རྟེན་འབྲེལ་ལམ་གྱིས་སོ། །ཞེས་པ་ལྟར་ཡིན་ནོ། །སེམས་རྣམ་པར་གཡེངས་པའི་སྐྱོན་ནི་ཡུམ་མདོ་ལས། དེས་སེམས་ཅན་དེ་དག་གི་དོན་དུ་བསམ་གཏན་གྱི་ཕ་རོལ་དུ་ཕྱིན་པ་ལ་སྤྱོད་པས་སེམས་གཡེང་བར་མི་འགྱུར་རོ། །དེ་ཅིའི་ཕྱིར་ཞེ་ན། འདི་ལྟར་དེ་འདི་སྙམ་དུ་སེམས་གཡེང་བ་ལ་ནི་འཇིག་རྟེན་པའི་བསམ་གཏན་བསྐྱེད་པའང་དཀོན་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལྟ་ཅི་སྨོས། དེ་བས་ན་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་མ་རྒྱས་ཀྱི་བར་དུ་སེམས་མི་གཡེང་བར་བྱའོ་སྙམ་དུ་སེམས་སོ་ཞེས་གསུངས། །
 
 གཉིསབསམ་གཏན་གྱི་མི་མཐུན་ཕྱོགས་སྤོང་བ།གཉིས་པ་བསམ་གཏན་གྱི་མི་མཐུན་ཕྱོགས་སྤོང་བ་ལ་གཉིས། མདོར་བསྟན་པ། རྒྱས་པར་བཤད་པའོ།།དང་པོ་ནི། ལུས་དང་སེམས་ནི་སོགས་ཏེ། འོ་ན་རྣམ་གཡེང་ཇི་ལྟར་སྤོང་ཞེ་ན། སྐྱེ་བོ་མང་།པོ་དང་འགྲོགས་འདྲིས་བྱེད་པ་སོགས་འཇིག་རྟེན་པའི་འདུ་འཛི་སྤངས་ཏེ་ལུས་དབེན་པར་གནས་པ་དང་འདོད་པ་ལ་འདུན་པའི་འདོད་ཆགས་སོགས་ཕྱིན་ཅི་ལོག་གི་རྣམ་རྟོག་སྤངས་ཏེ་སེམས་ནི་དབེན་པར་གནས་པ་ཡིས་ཏིང་ངེ་འཛིན་གྱི་མི་མཐུན་ཕྱོགས་ཀྱི་འདུ་འཛིའི་རྣམ་གཡེང་དང་ནང་རྣམ་རྟོག་གི་རྣམ་པར་གཡེང་བ་གང་ཡང་མི་འབྱུང་ངོ༌། །ཉོན་མོངས་སྤོང་བ་ལ་ཏིང་ངེ་འཛིན་སྒོམ་དགོས་དེ་ལ་རྣམ་གཡེང་སྤོང་དགོས་དེ་ལ་ལུས་སེམས་དབེན་པ་བསྟེན་དགོས་པའི་རྒྱུ་མཚན་དེ་ལྟ་བས་ན་ལུས་དབེན་པའི་ཐབས་སུ་གཉེན་བཤེས་འཁོར་གཡོག་སོགས་དང་འབྲེལ་འདྲིས་བྱེད་པའི་འཇིག་རྟེན་པའི་འདུ་འཛི་སྤང་བར་བྱ་ཞིང་སེམས་དབེན་པའི་ཐབས་སུ་འདོད་པའི་ཡོན་ཏན་ལ་ཆགས་ཤིང་ཞེན་པ་དང་མི་འདོད་པ་ལ་རྒྱབ་ཀྱིས་ཕྱོགས་པའི་ཞེ་སྡང་སོགས་ཕྱིན་ཅི་ལོག་གི་རྣམ་པར་རྟོག་པ་མཐའ་དག་ཡོངས་སུ་དོར་ནས་ལུས་དང་སེམས་གཉིས་ཀ་དབེན་པའི་ཐབས་བརྟེན་པར་བྱའོ། །བསླབ་བཏུས་སུ། ཕྱི་རོལ་གཡོ་བ་བཟློག་པ་ཡིས། །སེམས་ནི་ཞི་ལས་གཡོ་མི་འགྱུར། །ཞེས་དང༌། ཐེག་ཆེན་ལམ་གྱི་སྒྲུབ་ཐབས་བསྡུས་པ་ལས་ཀྱང༌། ལས་དང་པོ་ཡི་གང་ཟག་གིས། །ལུས་དབེན་པ་ལ་མ་བརྟེན་པར། །སེམས་དབེན་རྙེད་པར་དཀའ་བའི་ཕྱིར། །འདྲེ་སྤངས་ནགས་སུ་གནས་པར་བྱ། །འདྲེས་པས་འདྲིས་ཤིང་།ཆགས་པར་བྱེན།དེ་ཡིས་འཁོར་བའི་འཁོར་ལོ་སྐོར། །དེ་ལྟར་འདྲི་བ་སྤང་བ་ལ། །རྟག་ཏུ་བག་དང་ལྡན་པར་བྱ། །ཞེས་གསུངས། །
 
 གཉིས་པ་རྒྱས་པར་བཤད་པ་ལ་གཉིས། འཇིག་རྟེན་སྤོང་བ། རྣམ་རྟོག་དོར་བའོ།། འདང་པོ་ལ་བཞི། འཇིག་རྟེན་སྤང་དགོས་པའི་རྒྱུ་མཚན། ནང་སེམས་ཅན་གྱི་འཇིག་རྟེན་ལ་ཆགས་པ་སྤོང་བ། ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤོང་བ། སྤངས་ནས་དབེན་པ་བསྟེན་ཚུལ་ལོ།།དང་པོ་ནི། ཆགས་པའི་ཕྱིར་དང་སོགས་ཏེ། དེ་ལ། འཇིག་རྟེན་མི་སྤོང་བའི་རྒྱུ་ནི།བདག་དང་བདག་གི་བར་མངོན་པར་ཞེན་པའི་དབང་གིས་ནང་སེམས་ཅན་ལ་ཆགས་པའི་ཕྱིར་དང་ཕྱི་༌་རྙེད་བཀུར་བསྟོད་གྲགས་སོགས་ལ་རབ་ཏུ་སྲེད་པས་ནི་འཇིག་རྟེན་གྱི་ཞེན་པ་མི་སྤོང་སྟེ་དེ་གཉིས་ནི་འཇིག་རྟེན་མི་སྤོང་བའི་རྒྱུའམ་འཇིག་རྟེན་ལ་ཆགས་ཤིང་སྲེད་པའི་རྒྱུ་ཡིན་པས་སོ། །དེ་བས་ན་སེམས་ཅན་ལ་ཆགས་པ་དང་རྙེད་སོགས་ལ་སྲེད་པ་འདི་དག་ཡོངས་སུ་སྤོངས་ལ་ཞེས་སྤང་དགོས་པར་བསྟན་ལ།ཇི་ལྟར་སྤོང་ན་སྤང་གཉེན་གྱི་འདོར་ལེན་ལ་མཁས་པའི་བློ་གྲོས་དང་ལྡན་པས་དེ་མ་ཐག་འཆད་འགྱུར་གྱི་གཉེན་པོ་འདི་ལྟར་རང་རྒྱུད་ལ་བསྟེན་ནས་སྤྱད་པར་བྱ་བའམ་བརྟག་ཅིང་དཔྱད་པར་བྱའོ་ཞེས་ཆགས་པའི་རྒྱུ་སྤོང་བར་།དམས་པའོ།། །
 
 ཆགས་སོགས་སྤོང་བྱེད་ཀྱི་གཉེན་པོ་ནི། འོ་ན་དེ་ལྟ་བུའི་གཉེན་པོ་དེ་གང་ཞེ་ན། བྱིང་རྒོད་དང་བྲལ་ཞིང་སེམས་དགེ་བའི་དམིགས་པ་ལ་རྩེ་གཅིག་ཏུ་གནས་པའི་ཏིང་ངེ་འཛིན་གྱི་སྟོབས་ཀྱིས་ཤིན་སྦྱངས་ཀྱི་བདེ་བ་འདྲེན་ནུས་པའི་ཞི་གནས་དང༌། དེ་ལྟ་བུའི་ཞི་གནས་ཀྱི་རྒྱུ་ལས་བྱུང་ཞིང་དེ་དང་ཟུང་དུ་འབྲེལ་བས་ན་ཞི་གནས་རབ་ཏུ་ལྡན་པའི་ལྷག་མཐོང་སྟེ་ཆོས་རྣམས་ཀྱི་དེ་ཁོ་ན་ཉིད་ཇི་ལྟ་བ་བཞིན་དུ་ལྷག་པར་མཐོང་བའི་ཤེས་རབ་ཁྱད་པར་ཅན་གྱིས་གནས་ལུགས་ཀྱི་དོན་ལ་དཔྱད་པ་བྱས་པའི་སྟོབས་ཀྱིས་ཤིན་སྦྱངས་འདྲེན་ནུས་པའི་ལྷག་མཐོང་གིས་ནི་ཁམས་གསུམ་གྱི་ཉོན་མོངས་པ་ས་བོན་བག་ཆགས་དང་བཅས་པ་མཐའ་དག་རྣམ་པར་འཇོམས་པར་བྱེད་ནུས་པས་ན་གཉེན་པོ་དངོས་ནི་དེ་ཉིད་ཡིན་པར་ཤེས་པར་བྱས་ནས། ཆགས་སྲེད་སོགས་ཉོན་མོངས་སྤོང་བར་འདོད་པས་ཐོག་མར་ལྷག་མཐོང་དེ་ཉིད་ཀྱི་རྟེན་དུ་གྱུར་པའི་ཞི་གནས་མཚན་ཉིད་ཚང་བར་བཙལ་བར་བྱ་དགོས་ཏེ་སྤང་བྱ་ཉོན་མོངས་འཇོམས་པ་ལ་གཉེན་པོ་ལྷག་མཐོང་དགོས་དེ་ལ་དེའི་རྟེན་ཞི་གནས་དགོས་པ་གང་ཞིག་ཐོག་མར་ཞི་ལྷག་གསར་དུ་སྒྲུབ་པའི་ཚེ་ཞི་གནས་སྔོན་དུ་མ་བསྒྲུབས་པར་ལྷག་མཐོང་སྐྱེ་མི་སྲིད་པས་སོ་ཞེས་དེ་གཉིས་ཀྱི་གོ་རིམ་ངེས་པའི་ཚུལ་གཙོ་བོར་བསྟན་ཏོ། །དེ་ལྟ་བུའི་ལྷག་མཐོང་གི་རྒྱུར་གྱུར་པའི་ཞི་གནས་ཀྱི་ཏིང་ངེ་འཛིན་དེ་ཡང་ནི་ཕྱི་ནང་གི་འཇིག་རྟེན་ལ་ཆགས་པ་མེད་ཅིང་བསམ་གཏན་སྒོམ་པ་ལ་མངོན་པར་དགའ་བས་འགྲུབ་ཀྱི་གཞན་གྱིས་མ་ཡིན་ཏེ། འཇིག་རྟེན་ལ་ཆགས་པས་ནི་སེམས་བྱིང་རྒོད་སོགས་ཏིང་ངེ་འཛིན་གྱི་མི་མཐུན་ཙཕྱོགས་ཀྱི་དབང་དུ་འགྲོ་བས་སོ།། ཞི་ལྷག་གི་དོན་དེ་ལྟར་ཡིན་པར་མདོ་དགོངས་འགྲེལ་དུ་གསུངས་ལ། དེ་དང་མཐུན་པར་དཀོན་མཆོག་སྤྲིན་ལས་ཀྱང༌། ཞི་གནས་ནི་སེམས་རྩེ་གཅིག་པའོ། །ལྷག་མཐོང་ནི་ཡང་དག་པ་ཇི་ལྟ་བ་བཞིན་དུ་ཆོས་ལ་སོ་སོར་རྟོག་པའོ། །ཞེས་སོགས་མདོ་དང༌། བྱམས་པས། ཡང་དག་གནས་པ་ལ་བརྟེན་ནས། །སེམས་ལ་སེམས་ནི་འཇོག་ཕྱིར་དང༌། །ཆོས་རབ་རྣམ་པར་འབྱེད་པའི་ཕྱིར། །ཞི་གནས་དང་ནི་ལྷག་མཐོང་ཡིན། །ཞེས་དང༌། དེ་བཞིན་དུ་བྱང་ས་སྒོམ་རིམ་སོགས་བསྟན་བཅོས་དུ་མ་ལས་ཀྱང་སེམས་དགེ་བའི་དམིགས་པ་ལ་རྩེ་གཅིག་པའི་ཏིང་ངེ་འཛིན་ཞི་གནས་དང་། ཤེས་བྱའི་དོན་ཡང་དག་པར་རབ་ཏུ་འབྱེད་པའི་ཤེས་རབ་ལ་ལྷག་མཐོང་དུ་གསུངས་སོ། །ཞི་གནས་ལ་བརྟེན་ནས་ལྷག་མཐོངསྐྱེ་བའང་། བསླབ་བཏུས་སུ། མཉམ་གཞག་ཡང་དག་ཇི་བཞིན་དུ། །ཤེས་པར་འགྱུར་ཞེས་སོགས་གསུངས་ནས། ཆོས་ཡང་དག་པར་སྡུད་པའི་ལུང་དྲངས་པ་སྔར་བཤད་ཟིན་ལྟར་ཏེ། དེས་ནི་བྱིང་རྒོད་ཀྱིས་མི་མཉམ་པ་མེད་པའི་ཞི་གནས་ཀྱི་མཉམ་གཞག་དང་ལྡན་པའི་ཤེས་རབ་ཀྱིས་བརྟགས་ན་ཡང་དག་པའི་དོན་ཤེས་པར་འགྱུར་ཞེས་བསྟན་པ་ཡིན་ལ། ཕར་བསྡུས་སུའང་། དེ་ནས་ཡེ་ཤེས་བསྐྱེད་པའི་ཕྱིར། །བསམ་གཏན་ཚུལ་ལ་བརྩོན་པར་བྱ། །འཇིག་རྟེན་ཕན་པའི་རྣམ་པ་དག །ཡེ་ཤེས་སྣང་བས་བདེ་བར་འགྲུབ། །བསམ་གཏན་ཚུལ་གྱིས་སེམས་དག་ན། །སྟོན་གྱི་དུས་ཀྱི་སྤྲིན་བསལ་པའི། །མཁའ་ལ་ཟླ་བ་གསལ་བ་ལྟར། །ཡེ་ཤེས་ཁྱད་དུ་དང་བར་འགྱུར། །ཞེས་གསུངས་ལ༑མདོ་དགོངས་འགྲེལ་དང་བྱང་ས་སོགས་ལས་ཀྱང་ཞི་གནས་ཐོབ་པ་ལ་བརྟེན་ནས་ལྷག་མཐོང་སྒོམ་པར་གསུངས་ཤིང་། དབུ་མ་སྙིང་པོ་དང་སྒོམ་རིམ་གསུམ་སོགས་ལས་ཀྱང་ཐོག་མར་ཞི་གནས་བཙལ་ཏེ་དེ་ནས་ལྷག་མཐོང་སྒོམ་པར་བཤད་ལ། སྔ་མ་ལ་རྟེན་ཕྱི་མ་སྐྱེ། ཞེས་ཕར་ཕྱིན་ཕྱི་མ་གཉིས་ཀྱི་རིམ་པ་དང་ཏིང་ངེ་འཛིན་གྱི་བསླབ་པ་ལ་བརྟེན་ནས་ཤེས་རབ་ཀྱི་བསླབ་པ་སྐྱེ་བའི་རིམ་པ་རྣམས་ཀྱིས་ཀྱང་དོན་དེ་ཉིད་བསྟན་པ་ཤེས་པར་བྱའོ། །དེ་ཡང་དགོངས་འགྲེལ་ལས། བསམ་གཏན་གྱིས་ནི་ཉོན་མོངས་པ་རྣམ་པར་གནོན་ཏོ། །ཤེས་རབ་ཀྱིས་ནི་བག་ལ་ཉལ་ལེགས་པར་འཇོམས་པར་བྱེད་དོ་ཞེས་གསུངས་ལ༑་སྒོམ་རིམ་བར་པ་ལས་ཀྱང་། དེ་བས་ན་སྒྲིབ་པ་མཐའ་དག་ཡོངས་སུ་དག་པའི་ཡེ་ཤེས་འབྱུང་བར་འདོད་པས་ཞི་གནས་ལ་གནས་ནས་ཤེས་རབ་བསྒོམ་པར་བྱའོ། །ཞེས་སོགས་གསུངས་པ་ལྟར།བསམ་གཏན་ས་དྲུག་གི་ཏིང་ངེ་འཛིན་ལ་བརྟེན་པའི་ལྷག་མཐོང་གི་ངོ་བོར་གྱུར་པའི་མཐོང་ལམ་གྱིས་མཐོང་སྤང་གི་ཉོན་མོངས་པའི་ས་བོན་སྤོང་ལ། ཟག་མེད་ས་དགུའི་ཏིང་ངེ་འཛིན་ལ་བརྟེན་པའི་ལྷག་ས་མཐོང་གི་ངོ་བོར་སྐྱེས་པའི་སྒོམ་ལམ་ཟག་མེད་ཀྱིས་སྒོམ་སྤང་གི་ཉོན་མོངས་ས་བོན་དང་བཅས་པ་སྤོང་༌བར་བྱེད་དོ། །།བསམ་གཏན་ས་དྲུག་ནི། བསམ་གཏན་དང་པོའི་ཉེར་བསྡོགས། བསམ་གཏན་གྱི་དངོས་གཞི།བཞི་བསམ་གཏན་དང་པོའི་དངོས་གཞི་ཁྱད་པར་ཅན་དང་དྲུག་ཡིན་ལ། ཟག་མེད་ས་དགུ་ནི། དེ་དྲུག་གི་སྟེང་དུ་གཟུགས་མེད་དང་པོ་གསུམ་གྱི་དངོས་གཞིའི་ཏིང་ངེ་འཛིན་བསྣན་པའོ། །བསམ་གཏན་གྱིས་ཆགས་སྡང་སོགས་མགོ་གནོན་པར་བྱེད་པ་སོགས་ཀྱི་རྒྱུ་མཚན་ལས་ཉོན་མོངས་ཀྱི་གཉེན་པོ་བྱེད་པར་གསུངས་ཤིང་བསམ་གཏན་ལ་བརྟེན་ནས་མངོན་ཤེས་སོགས་ཡོན་ཏན་ཐམས་ཅད་འགྲུབ་པར་ཡང་གསུངས་ཏེ། དཔའ་བོས། ཉོན་མོངས་དགྲ་ཡི་སྡེ་ཚན་རྣམས། །བསམ་གཏན་ལྡན་པས་ཟིལ་མནན་ནས། །ཡང་དག་བྱང་ཆུབ་དཔལ་རྣམས་འཐོབ། །བྱང་ཆུབ་ཡང་དག་རབ་སྦྱིན་ཞིང༌། །འཆི་མེད་སྐྱེ་བའི་རྒྱུར་གྱུར་པ། །འདོད་ཆགས་ཞེ་སྡང་ལ་སོགས་པ། །ཉེས་པ་ཐམས་ཅད་སེལ་བ་ཡི། །རྒྱུ་ནི་བསམ་གཏན་ཡིན་པ་རུ།་། བློ་ལྡན་དེ་ཡིས་རབ་ཏུ་གསུངས། །ཞེས་དང་། སྡུད་པར་ཡང༌། བསམ་གཏན་གྱིས་ནི་འདོད་པའི་ཡོན་ཏན་སྨད་པ་འདོར། །རིག་དང་མངོན་པར་ཤེས་དང་ཏིང་འཛིན་མངོན་པར་སྒྲུབ། །ཅེས་སོ།།
 
 གཉིས་པ་ནང་སེམས་ཅན་གྱི་འཇིག་རྟེན་ལ་ཆགས་པ་སྤོང་བ་ནི། མི་རྟག་སུ་ཞིག་སོགས་ཏེ།།དེ་ཡང་གཉེན་བཤེས་ལ་ཆགས་པའི་ཉེས་དམིགས་ལ། འདོད་པའི་ཡུལ་དང་མི་འཕྲད་པ་སོགས་ཀྱི་ཉེས་པ་ནི། རང་ཉིད་ཀྱང་མྱུར་དུ་འཆི་བར་འགྱུར་བའི་མི་རྟག་པ་སུ་ཞིག་མི་རྟག་ཅིང་མི་བརྟན་པའི་བུ་དང་ཆུང་མ་སོགས་ཀྱི་གཉེན་བཤེས་རྣམས་ལ་ཡང་དག་པར་ཆགས་པར་བྱེད་པ་ཡོད་དེ། དེ་དག་ལ་ཆགས་པའི་ཉེས་པ་དེས་ནི་ཚེ་འདི་ལ་སྡུག་བསྔལ་སྐྱེད་པར་མ་ཟད་འཁོར་བར་འཁོར་བའི་ཚེ་རབས་སྟོང་ཕྲག་དག་ཏུ་ཡང་ལས་ངན་པའི་རྣམ་སྨིན་གྱི་འབྲས་བུ་མི་འདོད་པ་ཁོ་ན་དང་འཕྲད་པར་འགྱུར་བ་ལས་སྡུག་པ་དང་ཡིད་དུ་འོང་པའི་འདོད་པའི་ཡུལ་མཐོང་བར་ནི་ཡོང་ཡེའམ་རྣམ་པ་ཀུན་ནས་མི་འགྱུར་ལ། 
 
 ཆགས་པའི་ཡུལ་སྡུག་ཅིང་ཡིད་དུ་འོང་བ་མ་མཐོང་ཞིང་དེ་དང་མ་འཕྲད་ན་ནི་ཡིད་དགའ་བར་མི་འགྱུར་ཞིང་མི་དགའ་ཞིང་ཡིད་མི་བདེ་བས་རྒྱུད་འཁྲུགས་ཤིང་གཡེངས་པར་གྱུར་ན་ཡིད་ཀྱང་ནང་དུ་ཏིང་ངེ་འཛིན་ལ་མཉམ་པར་འཇོག་པར་མི་འགྱུར་ལ། བརྒྱ་ལ་འདོད་པའི་ཡུལ་སྡུག་ཅིང་ཡིད་དུ་འོང་བ་མཐོང་བར་གྱུར་ན་ཡང་དེས་ནམ་ཡང་ངོམས་ཤིང་ཆོག་པར་མི་འགྱུར་བས་སླར་ཡང་སྔར་མ་མཐོང་བའི་སྐབས་སུ་གསར་དུ་ཅི་ནས་ཀྱང་མཐོང་བར་འདོད་པ་དེ་བཞིན་དུ་སྲིད་པས་སེམས་ཡོངས་སུ་གདུང་བར་འགྱུར་བ་སོགས་ཀྱི་ཉེས་པ་སྐྱེད་པའི་ཕྱིར་རོ།།འདོད་ཡོན་གྱིས་མི་ངོམས་པ་ནི། རྒྱ་ཆེ་རོལ་བ་ལས། འདོད་པའི་ཡོན་ཏན་དག་གི་དགའ་བ་ནི༑།ལན་ཚའི་ཆུ་འཐུང་བཞིན་དུ་ངོམས་མི་འགྱུར། །ཞེས་སོ།།
 
 ཐར་པ་ཐོབ་བྱེད་ཀྱི་ཆོས་ལས་ཉམས་པ་སོགས་ཀྱི་ཉེས་པ་ནི། དེ་ལྟར་འདོད་པའི་ཡུལ་མི་མཐོང་བ་དང་མ་མཐོང་བས་ཡིད་མི་བདེ་སྐྱེད་པ་དང་མཐོང་ཡང་མི་ངོམས་པ་སོགས་ཀྱི་ཉེས་དམིགས་དེ་དག་ཡོད་པར་མ་ཟད་འདི་དང་ཕྱི་མའི་དོན་ཐམས་ཅད་ཉམས་བྱེད་ཀྱི་རྒྱུ་ནི་སྡུག་ཅིང་ཡིད་དུ་འོང་བའི་གཉེན་བཤེས་སོགས་ཀྱི་སེམས་ཅན་རྣམས་དང་ཕྲད་པ་དང་དེ་དག་ལ་ཀུན་ནས་ཆགས་ཤིང་ཞེན་པར་བྱས་པ་ཡིན་པས་ན་དེས་ནི་གནས་ལུགས་ཡང་དག་པ་དེ་ཁོ་ན་ཉིད་ཀྱི་དོན་མཐོང་བ་ལ་ཡང་ཀུན་ནས་སྒྲིབ་པར་བྱེད་པ་སྟེ་ཀུན་ནས་མི་མཐོང་བར་བྱེད་ཅེས་པའོ། །དེ་ལྟར་གནས་ལུགས་ཀྱི་དོན་མཐོང་བའི་ལྷག་མཐོང་མི་སྐྱེ་བ་ནི་གོང་དུ་བཤད་པ་བཞིན་ཡིད་མི་བདེ་བས་སེམས་གཡེངས་ནས་སེམས་མཉམ་པར་མ་བཞག་པའི་དབང་གིས་ཡིན་ནོ། །འགྲེལ་ཆེན་དུ་ཡང་དག་པ་མ་ནོར་བའི་སྐྱོན་ཡོན་ཏན་མཐོང་བ་ཉིད་ལ་ཀུན་ནས་སྒྲིབ་པར་བྱེད་ཅེས་གསུངས། སེམས་ཅན་རྣམས་ལ་ཆགས་བྱས་ན། །ཞེས་པ་འདི་རྒྱ་དཔེ་ལ་མེད་པར་བཤད་དོ།།ག ཉེན་བཤེས་སོགས་འཁོར་བས་བསྡུས་པའི་ཟག་བཅས་ཀྱི་ཡུལ་ལ་ཆགས་ཤིང་ཞེན་པའི་དབང་གིས་སྲིད་པའི་ཉེས་དམིགས་མི་མཐོང་བས་དེ་ལ་སྐྱོ་ཞིང་ཡིད་འབྱུང་བའི་སེམས་ཀྱང་འཇིག་པའམ་ཉམས་པར་བྱེད་ལ་དེའི་ཕྱིར་ཞི་བ་ལ་དོན་གཉེར་གྱི་བློ་དང་ཐར་བའི་གོ་འཕང་ཐོབ་པའང་མི་སྲིད་ལ། ཐ་མར་ཡིད་དུ་སྡུག་པའི་གཉེན་བཤེས་སོགས་དང་ངེས་པར་འབྲལ་བར་འགྱུར་ལ་བྲལ་བའི་ཚེ་མྱ་ངན་གྱིས་ཡིད་ལ་གདུང་བ་ཆེན་པོ་སྐྱེ་བར་འགྱུར་བ་ཡང་ངེས་པའོ། །ཚོམས་ལས། །སྡུག་པ་རྣམས་ལས་མྱ་ངན་སྐྱེ། །སྡུག་ལས་སྡུག་བསྔལ་སྡུག་ལས་འཇིགས། །སྡུག་གུ་མ་དག་གཞན་འགྱུར་ན། །ཡི་མུག་འགྱུར་བ་ཐོབ་པར་བྱེད། །འཇིག་རྟེན་སྡུག་བསྔལ་རྣམ་པ་དུ་མ་དང༌། །མྱ་ངན་སྨྲེ་སྔགས་འདོན་པ་ཇི་སྙེད་པ། །དེ་དག་སྡུག་པ་དག་ལ་བརྟེན་ཏེ་འབྱུང༌། །ཞེས་དང༌། སྡུག་པ་ཤི་བར་གྱུར་པ་ན། །གཉེན་འདུན་མཛའ་བཤེས་མང་པོ་དག །ཡུན་རིང་དུས་སུ་མྱ་ངན་དང༌། །སྡུག་དང་བྲལ་བས་མྱ་ངན་འགྱུར། །ཞེས་དང༌། བུ་མོ་བདུན་གྱི་རྟོགས་བརྗོད་ལས་ཀྱང་། སྡུག་དང་འཕྲད་པས་དགའ་བར་སེམས་པ་དག །ངེས་པར་སྡུག་དང་བྲལ་བའི་སྡུག་བསྔལ་འཐོབ། །ཅེས་དང༌། སྐྱེས་རབས་ལས། མཛའ་བ་ཡུན་རིང་འཁོད་འཁོད་ནས། །འཆི་བས་སོ་སོར་འབྲལ་འགྱུར་ཏེ། །མྱ་ངན་ཆེན་པོ་ལྡང་འགྱུར་བ། ། དེ་ནི་འཇིག་རྟེན་འདི་ན་ངེས། །ཞེས་སོགས་གསུངས། གཉེན་བཤེས་སོགས་སྡུག་ཅིང་ཡིད་དུ་འོང་བ་ལ་ཆགས་ཞེན་སྤངས་ན་མྱ་ངན་དང་འཇིགས་པ་མི་འབྱུང་སྟེ། ཚོམས་ལས། སྡུག་པ་དག་ནི་རྣམ་སྤངས་ན། །མྱ་ངན་མེད་ཅིང་འཇིགས་པ་མེད། །ཅེས་དང༌། གང་ཕྱིར་འཇིག་རྟེན་འགའ་ནའང་སྡུག་མེད་པ། །གང་ཡིན་དེ་དག་བདེ་ཞིང་མྱ་ངན་མེད། །དེ་བས་གདུང་མེད་རྡུལ་བྲལ་དོན་གཉེར་བས། །ནམ་ཡང་སྡུག་པར་བྱ་བ་དེ་མི་བྱ། །ཞེས་སོགས་མང་དུ་གསུངས་སོ།། །
 
 གཞན་ཡང་གཉེན་བཤེས་སོགས་འདོད་པའི་ཡུལ་སྡུག་པ་དང་འཕྲད་པར་འདོད་པའི་སྲེད་པས་དེ་དག་ལ་ཡང་ནས་ཡང་དུ་སེམས་སེམས་པ་འབའ་ཞིག་གི་དབང་གིས་ཚེ་ཐུང་བག་ཙམ་པ་འདི་ལའང་བདེ་བའི་རྒྱུ་དགེ་བ་སྒྲུབ་པ་སོགས་ཀྱི་དོན་ཅི་ཡང་མེད་པར་སྡིག་པ་གསོག་པ་དང་སྡུག་བསྔལ་མྱོང་བ་ཁོ་ནའི་ངང་དུ་དུས་འདའ་ཞིང་ཚེའི་འདུ་བྱེད་སྐད་ཅིག་ལ་ཟད་པར་གྱུར་ནས་དལ་འབྱོར་ཆུད་གསོན་པར་འགྱུར་བ་དང༌། དེར་མ་ཟད་མྱུར་དུ་འབྲལ་བར་ངེས་པའི་རྟག་པ་མེད་པའི་མཛའ་བཤེས་ལ་ཆགས་པའི་རྒྱུ་ཉིད་ཀྱིས་ནམ་ཡང་ཉམས་པར་མི་འགྱུར་བའི་རྟག་བརྟན་གཡུང་དྲུང་གི་ཐར་བ་དེ་ཉིད་ཐོབ་བྱེད་ཀྱི་རྒྱུ་དམ་པའི་ཆོས་ཀྱང་འཇིག་ཅིང་ཉམས་པར་འགྱུར་བ་སོགས་ཉེས་པ་མང་པོའི་འབྱུང་གནས་སུ་གྱུར་པའི་ཕྱིར་དེ་དག་ལ་ཆགས་པར་མི་བྱའོ། །དེ་དག་གིས་གཉེན་བཤེས་ལ་ཆགས་པའི་ཉེས་པ་བྱེ་བྲག་ཏུ་བསྟན་ལ་དེའང་ཡུལ་ཅན་ཆགས་པའི་ཉེས་པ་གཙོ་བོར་སྟོན་པ་ཡིན་ནོ། །དེ་ལྟར་གཉེན་ལ་ཆགས་པ་སོགས་ཀྱི་དབང་གིས་ཞི་གནས་ཀྱི་ཏིང་ངེ་འཛིན་འགྲུབ་པར་མི་འགྱུར་བས་ན་ཐོག་མར་གཉེན་ལ་མངོན་པར་དགའ་བས་ཆགས་པ་དང་དགྲ་ལ་སྣང་བས་མངོན་པར་ཞེན་པ་སྤང་དགོས་ལ། གོང་དུ། འཇིག་རྟེན་ཆགས་པ་མེད་ལ་མངོན་དགས་འགྲུབ། །ཅེས་པས་ཀྱང་དོན་དེ་ཉིད་བསྟན་པ་ཡིན་ནོ། །དགྲ་གཉེན་ལ་ཆགས་སྡང་སྤོང་དགོས་ཚུལ་ཡང་། དཔུང་བཟང་གིས་ཞུས་པར། རེ་ཞིག་ཅིག་ན་དགྲ་ཡང་མཛའ་བོར་འགྱུར། །མཛའ་བོ་ཡང་ནི་དེ་བཞིན་དགྲར་ཡང་འགྱུར། །དེ་བཞིན་ཁ་ཅིག་ཀྱང་ནི་བར་མར་འགྱུར། །བར་མ་དེ་ཉིད་ཀྱང་ནི་དགྲ་བོར་འགྱུར། །དེ་བཞིན་མཛའ་བཤེས་འགྱུར་བར་རིག་ནས་ནི། །བློ་གྲོས་ལྡན་པས་ནམ་ཡང་ཆགས་མི་བྱ། །གཉེན་ལ་དགའ་བའི་སེམས་ཀྱི་རྣམ་རྟོག་དག ། བཟློག་ནས་དགེ་ལ་ཅི་བདེར་གཞག་པར་བྱ། །ཞེས་ཚེ་འདི་ཉིད་ལའང་དགྲ་གཉེན་ཕན་ཚུན་དུ་འགྱུར་ནས་འགྲོ་བ་དང༌། དེ་བཞིན་དུ་ད་ལྟའི་གཉེན་རྣམས་ཚེ་རབས་གཞན་དུ་དགྲར་འགྱུར་བ་སོགས་རིམ་བཞིན་འཕོ་ཞིང་འགྱུར་བ་སྟེ། བཤེས་སྤྲིང་ལས། ཕ་ནི་བུ་ཉིད་མ་ནི་ཆུང་མ་ཉིད། །སྐྱེ་བོ་དགྲར་གྱུར་པ་ཡང་བཤེས་ཉིད་དང་། །བཟློག་པ་ཉིད་དུ་མཆི་བས་ནདེ་སླད་དུ། །འཁོར་བ་དག་ན་ངེས་པ་འགའ་མ་མཆིས།། ཞེས་གསུངས། དེས་ན་དགྲ་གཉེན་ལས་མཐའ་གཅིག་ཏུ་རིས་སུ་བཅད་ནས་ཆགས་སྡང་སྐྱེ་བ་བཀག་ནས་འཁོར་བའི་ཆོས་ལ་བློ་གཏད་ཐུབ་པ་གང་།ཡང་མེད་ཚུལ་བསམ་ནས་སྐྱོ་བ་སྐྱེད་པ་དང༌།་ཁྱད་པར་ཆགས་སྡང་སོགས་ཉེས་པའི་འབྱུང་གནས་ཁྱིམ་གྱི་གནས་ལ་ཡིད་འབྱུང་བསྐྱེད་པར་བྱའོ། །བསླབ་བཏུས་ལས། དེ་ལྟར་དྲག་ཤུལ་ཅན་གྱིས་ཞུས་པའི་ཚུལ་གྱིས་ཁྱིམ་གྱི་སྐྱོན་རྣམས་བསྡོམས་ཏེ་དགོན་པ་ལ་གནས་པར་བྱའོ་ཞེས་བྱ་བར་གནས་སོ། །།ཇི་སྐད་དུ་ཟླ་བ་སྒྲོན་མེར། འདོད་པ་དག་ནི་རབ་ཏུ་བསྟེན་བྱེད་ཅིང༌། །བུ་དང་ཆུང་མ་དག་ལ་སྲེད་བྱེད་ན། །སྨད་པར་བྱ་བའི་ཁྱིམ་ལ་བརྟེན་པ་དེ། །ནམ་ཡང་བླ་མེད་བྱང་ཆུབ་མཆོག་མི་འཐོབ། །།ཅེས་སོགས་གསུངས། དེའང་སྐབས་འདིར་གཉེན་ལ་ཆགས་པའི་ཉེས་པ་དང་དེ་ལ་ཆགས་པ་འགོག་ཚུལ་བྱེ་བྲག་ཏུ་བསྟན་པ་ཡིན་ལ། དགྲ་ལ་ཞེ་སྡང་བྱས་པའི་ཉེས་པ་དང་དེ་སྤོང་ཚུལ་སྔར་བཟོད་པའི་ལེའུར་རྒྱས་པར་བསྟན་པ་ལྟར་རོ།།
 
 དེ་ནས་སྤྱིར་བྱིས་པ་གཞན་དག་དང་འགྲོགས་འདྲིས་བྱེད་པའི་ཉེས་པ་དང་དེའང་ཆགས་བྱའི་ཡུལ་གྱི་ཉེས་དམིགས་གཙོ་བོར་བྱས་ནས་སྟོན་པ་ལ། ངོན་འགྲོར་འཁྲིད་པ་སོགས་ཀྱི་ཉེས་པ་ནི། བྱིས་པ་སོ་སོ་སྐྱེ་བོའམ་བླང་དོར་ལ་རྨོངས་པའི་བྱིས་པ་བླུན་པོ་རྣམས་དང་སྐལ་བ་མཉམ་པ་སྟེ་དེ་དག་དང་བསམ་སྤྱོད་མཚུངས་པར་མི་དགེ་བ་སྤྱད་ན་ངེས་པར་ངན་འགྲོར་འགྲོ་བར་འགྱུར་ཏེ་འཕགས་པའི་ཆོས་སམ་མཁས་པའི་ཆོས་ལས་ཕྱི་རོལ་དུ་གྱུར་པའི་ལས་དམན་པ་སྤྱད་པའི་ཕྱིར། དེར་མ་ཟད་བདག་ཉིད་ཀྱང་འཕགས་པ་རྣམས་དང་སྐལ་བ་མི་མཉམ་པའམ་བླང་དོར་ལ་མཁས་པའི་སྐྱེ་བོ་རྣམས་དང་སྐལ་བ་མི་མཉམ་པའམ་སྤྱོད་པ་མི་མཚུངས་པར་འཁྲིད་པར་བྱེད་ན་དེ་ལྟ་བུའི་བྱིས་པ་དང་འགྲོགས་འདྲིས་བྱེད་པ་དང་བློ་མཐུན་གྲོས་མཐུན་བྱེད་པ་སོགས་ཀྱི་སྒོ་ནས་ཉེ་བར་བསྟེན་པས་ཅི་ཞིག་བྱ་སྟེ་ཕན་པ་དང་དགོས་པ་ཅི་ཡང་མི་འབྱུང་ལ་འདི་ཕྱི་གཉིས་ཀར་སྡུག་བསྔལ་དང་སྡུག་བསྔལ་གྱི་རྒྱུ་བྱེད་ཅིང་ཕན་བདེ་རྒྱུ་དང་བཅས་པ་ཉམས་བྱེད་ཀྱི་རྐྱེན་དུ་འགྱུར་བའི་ཕྱིར་རོ།།ཡང་། སྐལ་མི་མཉམ་པར་ཁྲིད་བྱེད་ན། །ཞེས་པ་ལ། རྒྱ་དཔེར། སྐལ་མི་མཉམ་པར་མི་འདོད་དེ། །ཞེས་ཡོད་ལ། དེ་ནི། ཁོ་དང་སྐུལ་བ་མི་མཉམ་ཞིང་སྤྱོད་པ་མི་མཚུངས་པའི་འཕགས་པའི་ཆོས་ཀྱི་རྗེས་སུ་མཐུན་པར་ཞུགས་ན་དེ་ཁོས་མི་འདོད་པ་ཁྲོ་ཞིང་སྡང་བར་བྱེད་དེ་ཞེས་པའི་དོན་ཡིན་བར་བཤད་དོ། །དེ་ལྟར་བྱིས་པ་རྣམས་ནང་ཕན་ཚུན་སྐལ་བ་མཉམ་ཞིང་མཁས་པ་རྣམས་དང་སྐལ་བ་མི་མཉམ་ལ་མཁས་པ་རྣམས་ཀྱང་ནང་ཕན་ཚུན་སྐལ་བ་མཉམ་ཞིང་བྱིས་པ་རྣམས་དང་སྐལ་བ་པཅས་པ་མམི་མཉམ་པ་ནི། ཏིང་རྒྱལ་ལས། བྱིས་པ་རྣམས་ནི་བྱིས་པ་དག་དང་མཚུངས། དཔེར་ན་ངོན་སྐྱུགས་དང་ནི་ངན་སྐྱུགས་བཞིན། །མཁས་པ་རྣམས་ནི་མཁས་དང་ལྷན་ཅིག་སྟེ། །མར་དང་མར་གྱི་ཉིང་ཁུར་མཚུངས་པ་བཞིན། །ཞེས་སོ། བྱིས་པ་ཞེས་པ་དེ་ལ། བདེན་པ་མཐོང་བའི་འཕགས་པའི་ཟླས་དྲངས་པའི་བྱིས་པ་ནི་དེ་མ་མཐོང་བའི་སོ་སོ་སྐྱེ་བོ་དང༌། ལོ་དྲུག་ཅུ་ལོན་པའི་རྒན་པོའི་ཟླས་དྲངས་པའི་བྱིས་པ་ནི་ལོ་བཅོ་ལྔ་མན་ཆད་པ་དང༌། བླང་དོར་ལ་མཁས་པའི་ཟླས་དྲངས་པའི་བྱིས་པ་ནི་དེ་ལ་མི་མཁས་པའི་རྨོངས་པ་དང་གསུམ་ལས་འདིར་ཕྱི་མེ་ཉིད་གཙོ་ཆེ་བར་གསུངས་པས་དེ་ཉིད་གཟུང་ལ་ཡང་འགྲེལ་པ་ཕལ་ཆེར་དུ་དང་པོ་སོ་སྐྱེ་ལ་ངོས་བཟུང་ནས་འཆད་དོ།།་སོ་སོ་སྐྱེ་བོ་ཞེས་པའང་ལས་ཐ་དད་པ་སོ་སོ་བའི་དབང་གིས་སྐྱེ་གནས་ཐ་དད་པ་སོ་སོར་འགྲོ་བའི་༌་སྐྱེ་བོ་ཡིན་པས་ན་སོ་སོ་སྐྱེ་བོ་སྟེ་འཕགས་མིན་གྱི་གང་ཟག་ཅེས་བུ་སྟོན་འཆད་དེ། དེ་ནི་ཏིང་རྒྱལ་ལས།སོ་སོ་ཐ་དད་འགྲོ་བས་ན། །སོ་སོ་སྐྱེ་བོར་བརྗོད་པ་ཡིན། ཞེས་པ་ལྟར་རོ། 
 
 མགུ་བར་དཀའ་བ་སོགས་ཀྱི་ཉེས་པ་ནི།་བྱིས་པ་རྣམས་དང་རྒྱུད་མི་བརྟན་པའི་ཕྱིར་འཕྲལ་དང་འཕྲལ་དུ་ཚིག་སྙན་པ་སོགས་ཁོའི་རང་འདོད་ཀྱི་བསམ་སྤྱོད་དང་མཐུན་པའི་བྱ་བྱེད་ཅུང་ཟད་ལ་བརྟེན་ནས་སྐད་ཅིག་གཅིག་གིས་ཞེས་སམ་སྐད་ཅིག་ཙམ་གྱིས་ཀྱང་དགའ་ཞིང་མཛའ་བའི་གྲོགས་སུ་འགྱུར་ལ་ཚིག་མི་སྙན་པ་སོགས་ཁོའི་བློའམ་སྤྱོད་པ་དང་མི་མཐུན་པའི་རྒྱུ་མཚན་ཅུང་ཟད་ལ་བརྟེན་ནས་ཡུད་ཙམ་གཅིག་ཙམ་གྱིས་ནི་ཞེས་སམ་ཡུད་ཙམ་ཞིག་གིས་མི་མཐུན་པའི་དགྲར་ཡང་འགྱུར་བ་ལ་དཀའ་ཚེགས་མེད་ཅིང་། བླང་དོར་ལ་མི་མཁས་པའི་ཕྱིར་དགའ་བར་བྱ་འོས་པའི་གནས་བསོད་ནམས་དགེ་བའི་བྱ་བ་ལ་སྒྱུར་ན་ཡང་མི་དགའ་ཞིང་ཁྲོ་བར་བྱེད་པས་ན་དེ་ལྟ་བུའི་བྱིས་པ་སོ་སོའི་སྐྱེ་བོ་རྣམས་ནི་རྗེས་མཐུན་གྱི་སྤྱོད་པས་མགུ་བར་བྱ་བ་ཤིན་ཏུ་དཀའ་ལ། 
 
 ཕན་གནོད་ཀྱི་རྒྱུ་མི་ཤེས་པའི་ཕྱིར་རང་གཞན་ལ་ཕན་པའི་ཐབས་ཆོས་དང་མཐུན་པའི་གཏམ་འདི་བྱ་འོས་སོ་འདི་བྱ་མི་འོས་སོ། །ཞེས་བླང་དོར་བྱ་ཚུལ་ཕྱིན་ཅི་མ་ལོག་པར་སྨྲས་ན་ནི་དང་དུ་ལེན་པའི་སྒོ་ནས་དེ་ལ་དགའ་བས་སློབ་པར་བྱེད་པ་ལྟ་ཅི་ཁྲོ་ཞིང་སྣང་བས་མི་དགའ་བར་ཡང་བྱེད་པས་ན་ཕན་པར་སྨྲས་ཀྱང་དོན་དུ་མི་འགྱུར་ཞིང༌། དེར་མ་ཟད་རང་གིས་བླང་དོར་ཚུལ་བཞིན་དུ་བྱས་ནས་ཆོས་མཐུན་གྱི་སྤྱོད་པ་སྤྱད་པའི་ཚེ་ཁྱོད་ཀྱིས་སུ་དང་ཡང་མི་མཐུན་པའི་ངལ་བ་འབྲས་མེད་འདི་ལྟ་བུ་ཉམས་སུ་བླངས་པས་ཅི་བྱ་ཟེར་ནས་བདག་ཀྱང་ཕན་པའི་རྒྱུ་ཆོས་དགེ་བའི་ཕྱོགས་ལས་ནན་གྱིས་ཟློག་པར་བྱེད་ལ། དེའི་ཚེ་དེ་དག་གི་ངག་སྟེ་ཚིག་ནི་ཇི་སྐད་སྨྲ་བ་བཞིན་དུ་མ་མཉན་ན་ཁོའི་ཕན་པོའི་ཚིག་ལ་བརྙས་སོ་ཟེར་ནས་བདག་ལ་མི་དགའ་ཞིང་ཁྲོ་བ་སྐྱེ་བས་དེའི་རྐྱེན་གྱིས་ཁོ་རང་ངན་འགྲོར་ཡང་འགྲོ་བར་་འགྱུར་བས་ན་བདག་གིས་དེ་ལ་ནམ་ཡང་ཕན་པར་བྱེད་མི་ནུས་སོ་ཞེས་པ་སྟེ་ཕར་ལ་ཕན་པ་སྒྲུབ་མི་ནུས་པའོ། །དེ་ལྟར་ཡང་ཏིང་རྒྱལ་ལས། སོ་སོའི་སྐྱེ་བོ་ལ་ནི་མཛའ་བ་མེད། །ཆོས་དང་ལྡན་པའི་ཚིག་དག་སྨྲས་ན་ཡང་། །ཡིད་མི་ཆེས་ཤིང་ཞེ་སྡང་ཁྲོ་བ་དག །མངོན་པར་སྟོན་པ་འདི་ནི་བྱིས་པའི་ཆོས། །དོན་འདི་རྣམ་པར་རིག་པས་ཡིད་མི་རྟོན། །ཞེས་སོ། །།
 
 དེ་ལས་ཀྱང་ཕན་པ་མི་ཐོབ་ཅིང་གནོད་པ་ལ་སྦྱོར་བ་ནི། གཞན་ཡང་བྱིས་པ་རྣམས་ཀྱི་ངང་ཚུལ་ནི་རིགས་དང་གཟུགས་ཐོས་པ་དང་ལོངས་སྤྱོད་སོགས་རང་བས་མཐོ་ཞིང་ལྷག་པ་རྣམས་ལ་དམིགས་ནས་དེ་དག་གི་ཕུན་སུམ་ཚོགས་པ་ལ་མི་བཟོད་པའི་ཕྲག་དོག་བྱེད་ཅིང་རིགས་གཟུགས་སོགས་རང་དང་མཉམ་ཞིང་འདྲ་བ་རྣམས་ལ་དམིགས་ནས་རང་ཉིད་ལྷག་པར་བྱ་བའི་ཕྱིར་དེ་དག་དང་འགྲན་སེམས་ཀྱིས་རྣམ་པར་རྩོད་པ་དང༌། དེ་དག་རང་བས་དམའ་བ་རྣམས་ལ་དམིགས་ནས་རང་ཉིད་མཆོག་གོ་སྙམ་དུ་སེམས་དཔང་བསྟོད་དེ་ཁེངས་པའི་ང་རྒྱལ་གྱིས་དེ་དག་ལ་བརྙས་པ་དང་བདེན་པའམ་བརྫུན་པའི་སྒོ་ཡོན་ཏན་བརྗོད་དེ་བསྟོད་ན་བདག་ནི་ཡོན་ཏན་ཅན་ནོ་སྙམ་དུ་རང་མཐོང་གིས་དྲེགས་པ་སྐྱེ་བ་དང༌། སྐྱོན་གྱི་ཆ་ནས་བསྒྲགས་ཏེ་མི་སྙན་པ་བརྗོད་ན་བདག་ལ་སྨད་དོ་སྙམ་ནས་ཁོང་ཁྲོ་སྐྱེ་བ་སོགས་ཀྱི་ཕྱིར་རྟག་ཏུ་གནོད་པ་དང་སྡུག་བསྔལ་གྱི་ཚོགས་འབའ་ཞིག་སྐྱེད་པའི་རྒྱུ་ལས་དུས་ནམ་ཞིག་གི་ཚེ་ན་ཡང་བྱིས་པ་དེ་དག་དང་བསྟེན་འདྲིས་བགྱིས་པ་ལས་བདག་ལ་ཕུགས་སུ་ཕན་པའི་དོན་ཅི་ཞིག་འཐོབ་སྟེ་ཅུང་ཟད་ཀྱང་མི་འཐོབ་ལ། 
 
 རྣམ་པ་ཀུན་ཏུ་ཕན་པ་མི་འཐོབ་པར་མ་ཟད་བྱིས་པ་རྣམས་དང་འགྲོགས་ན་གྲོགས་བྱིས་པ་གཞན་འགའ་ཞིག་ལ་དམིགས་ནས་བདག་རང་དང་རང་གི་ཕྱོགས་ཀྱི་ཡོན་ཏན་བརྗོད་ནས་བསྟོད་ཅིང་གྲོགས་གཞན་དེ་དང་དེའི་ཕྱོགས་ལ་ཉེས་སྐྱོན་བསྒྲགས་ཏེ་སྨོད་པ་ལྟ་བུའི་ཉེས་པ་འབྱུང་བ་དང་ཞེས་སམ་ཡང་ན་བྱིས་པ་དང་འགྲོགས་ན་བྱིས་པ་དེ་དག་ལས་ནི་བདག་ལ་བསྟོད་པ་དང་གཞན་ལ་སྨོད་པ་སོགས་སྔ་མ་ལྟར་རོ།།གཞན་ཡང་བྱིས་པ་ལས་ནི། འཁོར་བར་ཆགས་ཤིང་དགའ་བའི་གཏམ་འདོད་བའི་ཡོན་ཏན་ལ་བསྔགས་པ་དང་རྙེད་བཀུར་བསྟོད་གྲགས་སོགས་དང་རྒྱལ་པོ་དང་ཡུལ་མིའི་ལོ་རྒྱུས་ལ་སོགས་པ་ཆགས་སྣང་སློང་ཞིང་འདུ་འཛི་དང་འབྲེལ་བའི་གཏམ་སྣ་ཚོགས་དང་གཞན་ཡང་བརྫུན་དང་ཕྲ་མ་སོགས་མི་དགེ་བའི་རིགས་དུ་མ་ཞིག་ཅིས་ཀྱང་ངེས་པར་འབྱུང་ལ་དེ་ལ་བརྟེན་ནས་ཀྱང་ངན་འགྲོར་འགྲོ་བས་ན་གནོད་པ་ཁོ་ན་སྦྱོར་བ་ལས་བདག་ལ་ནམ་ཡང་ཕན་པར་མི་འགྱུར་བས་དེ་དང་འགྲོགས་པར་མི་བྱའོ་ཞེས་བྱིས་པ་དང་འགྲོགས་པའི་ཉེས་པ་རྒྱས་པར་བསྟན་པའོ། །མདོར། བྱིས་པ་རྣམས་ནི་མ་མཐོང་ན། །རྟག་སྒྲཏུ་བདེ་བ་ཉིད་དུ་འགྱུར། །ཞེས་དང་། ཚོམས་ལས། །རྣམ་པ་ཀུན་ཏུ་དགྲ་འདྲ་བའི།་།བྱིས་དང་འགྲོགས་པ་སྡུག་བསྔལ་ཞིང༌། །བྱིས་པ་མ་ཐོས་མ་མཐོང་ཞིང༌། །མ་བསྟེན་གྱུར་པ་ཉིད་རུང་ངོ་། །ཞེས་དང་། སྐྱེས་རབས་ལས་ཀྱང༌། བྱིས་པ་རྣམས་ནི་ནམ་ཡང་མི་ཐོས་ཤིང༌། །མཐོང་བར་མི་འགྱུར་ནམ་ཡང་མི་སྨྲ་དང༌། །བྱིས་དང་འགྲོགས་ལས་སྐྱོ་བའི་སྡུག་བསྔལ་ཡང་། །མི་མྱོང་མཆོག་དེ་བདག་གིས་ཁྱོད་ལ་སློང༌། ཞེས་གསུངས།
 
 སླར་ཡང་བསྡུས་ཏེ་བསྟན་པ་ནི། དེ་ལྟར་བྱིས་པ་བདག་དང་བྱིས་པ་གཞན་ཕན་ཚུན་དུ་བསྟེན་ཅིང་འགྲོགས་པ་དེས་ནི་གཅིག་གིས་གཅིག་ལ་མི་དགེ་བ་འཕེལ་བའི་རྐྱེན་བྱས་ནས་སྡིག་ཅན་འཕགས་སྐྱེས་པོ་དང་མ་ལ་གནོད་གཉིས་བཞིན་དུ་ཕན་ཚུན་སྡིག་གྲོགས་སུ་འགྱུར་བས་རང་གཞན་གཉིས་ཀ་ཕུང་བར་འགྱུར་བའི་རྒྱུར་ཟད་ཀྱི། བྱིས་པ་དེ་དག་གིས་ཀྱང་བདག་ལ་ཕན་པའི་དོན་ཅི་ཡང་མ་བྱས་ཞིང་མི་བྱེད་ལ་བདག་གིས་ཀྱང་དེ་དག་ལ་ཕན་པའི་དོན་ཅུང་ཟད་ཀྱང་མ་བྱས་ཤིང་བྱེད་པར་མི་འགྱུར་བས་བྱིས་པའི་གྲོགས་པོ་དམན་པ་དང་འགྲོགས་པའི་ཉེས་པ་སྤོང་བར་འདོད་པས་བླང་དོར་ལ་མི་མཁས་པའི་རྨོངས་པ་༌་རྣམས་ལས་ཐག་རིང་དུ་བྱོལ་བར་བྱ་ཞིང་སྡིག་པའི་གྲོགས་པོ་དེ་དག་ལས་རྒྱང་རིང་དུ་འབྲོས་པར་བྱས་༌ནས་འཕགས་པའི་ཆོས་ལ་རྗེས་སུ་སློབ་པའི་དོན་དུ་རང་གཅིག་པུ་དབེན་པར་སོང་སྟེ་གནས་དགོས་ཏེ། །པད་དཀར་ལས། །ཆོ་ག་སྤྱོད་ཡུལ་བསྲུང་བྱ་ཞིང་། །འདུ་འཛི་མེད་ལ་གཙང་བར་བྱ། །རྒྱལ་པོ་དང་ནི་རྒྱལ་བུ་དང་། །འདྲིས་བྱེད་རྟག་ཏུ་སྤང་བར་བྱ། །ཞེས་སོགས་དང༌། དཀོན་མཆོག་སྤྲིན་ལས་ཀྱང་། ཚུལ་ཁྲིམས་ཉམས་པའི་གང་ཟག་རྣམ་པར་སྤངས་པ་ས་སྡིག་པའི་གྲོགས་པོ་ཡོངས་སུ་སྤངས་པར་རིག་པར་བྱའོ། །དེ་བཞིན་དུ་ལྟ་བ་ཉམས་པ་དང་ཆོ་ག་ཉམས་པ་དང་འཚོ་བ་ཉམས་པའི་གང་ཟག་རྣམ་པར་སྤངས་པ་དང་། འདུ་འཛི་ལ་དགའ་བ་དང་ལེ་ལོ་ཅན་དང་འཁོར་བ་ལ་དགའ་བ་དང་བྱང་ཆུབ་ལ་རྒྱབ་ཀྱིས་ཕྱོགས་པའི་གང་ཟག་དང་ཁྱིམ་པ་དང་བསྟེན་པ་རྣམ་པར་སྤངས་པས་སྡིག་པའི་གྲོགས་༌པོ་ཡོངས་སུ་སྤངས་པར་རིག་པར་བྱ་སྟེ། རིགས་ཀྱི་བུ་དེ་དག་ཡོངས་སུ་སྤོང་བའི་ཚེ་གང་ཟག་དེ་དག་ལ་སྡང་བའི་སེམས་བསྐྱེད་པར་མི་བྱའོ།།ཁོང་ཁྲོ་བའི་སེམས་དང་བརྙས་པའི་སེམས་བསྐྱེད་པར་མི་བྱའོ་ཞེས་སོགས་བསླབ་བཏུས་སུ་དྲངས་པ་ལྟར་རོ། །དེས་ཀྱང་བདག་དོན་སོགས་རྐང་པ་གཉིས་རྒྱ་དཔེ་དང་རྒྱ་འགྲེལ་རྣམས་ན་མེད་ཅིང་།དེའི་ཚབ་ཏུ། བདེ་ཞིང་ཉོན་མོངས་མེད་ཡིད་ཀྱིས། གཅིག་པུ་དབེན་པར་གནས་པར་བྱ། ཞེས་ཡོད་ལ། དེའི་དོན་ནི། བྱིས་པ་སྤངས་ནས་འཕགས་པའི་ཆོས་ཀྱི་རྗེས་སུ་བསླབ་པ་བདེ་ཞིང་བྱིས་པ་དང་འགྲོགས་པའི་སྐྱོན་གྱི་ཉོན་མོངས་པ་མེད་པའི་ཡིད་ཀྱིས་རང་གཅིག་པུ་གྲོགས་ངན་མེད་པར་དབེན་པར་གནས་པར་བྱ་ཞེས་པ་ཡིན་པར་གསུངས་སོ། །
 
 བྱིས་ལས་ཐག་རིང་བྱོལ་བར་བྱ། །ཞེས་པའི་རྐང་པ་གཅིག་པོ་འདི་འགྲེལ་པ་འགའ་ཞིག་ཏུ་མར་ལ་སྦྲེལ་ནས་འཆད་དེ་དོན་ལའང་དེ་ལྟར་འཐད་དོ།།སྐབས་འགར་ཕྲད་ན་མི་དགའ་བ་དང་འདྲིས་ཆེ་ན་སྤང་བ་ནི། གལ་ཏེ་དབེན་པར་གནས་པ་སོགས་ཀྱི་སྐབས་ལྟ་བུ་རྒྱུ་ལ་རེས་འགའ་གློ་བུར་དུ་བྱིས་པའི་སྐྱེ་བོ་དང་ཕྲད་པར་གྱུར་ན་དེ་ཉིད་མི་དགའ་ཞིང་མ་དད་པར་འགྱུར་བའི་སྤྱོད་ཚུལ་སྤངས་ནས་རེ་ཞིག་སྙན་པར་སྨྲ་བ་སོགས་ཁོ་དགའ་ཞིང་སྤྲོ་བར་འགྱུར་བའི་སྤྱོད་པས་ཡིད་མགུ་བར་བྱས་ཏེ། དེ་ནས་རྗེས་སུ་ཆགས་པ་དང་མཛའ་ཞིང་ཡིད་གཅུགས་པ་དང་རྙེད་བཀུར་འོང་དུ་རེ་བའི་བསམ་པ་སོགས་ཀྱི་སྒོ་ནས་ཧ་ཅང་རིང་དུ་འགྲོགས་པའི་འདྲིས་ཆེན་པོ་ཉིད་དུ་ཡང་མི་འགྱུར་བར་བྱ་ཞིང་དེ་ལ་གཉེན་དུ་བཟུང་ནས་ཆགས་ཤིང་ཞེན་པ་དང་དགྲར་བཟུང་ནས་སྣང་ཞིང་འཁོན་པ་ལྟ་བུའི་ཉེ་རིང་གཉིས་ཀ་དང་བྲལ་བའི་སྒོ་ནས་ཐ་མལ་བ་སྟེ་བར་མ་བཏང་སྙོམས་པ་ཙམ་མམ་གཟུ་བོ་ལྟ་བུའི་སྒོ་ནས་འདྲིས་པ་དང་འགྲས་པ་གང་ཡང་མེད་པར་ཆོས་མཐུན་གྱི་སྤྱོད་པས་ལེགས་པར་གནས་པར་བྱ་ལ། 
 
 དེ་བཞིན་དུ་ཐ་མལ་པ་བར་མའི་ཚུལ་གྱིས་བསོད་སྙོམས་ལྟ་བུའི་ཆེད་དུ་གྲོང་དང་གྲོང་ཁྱེར་སོགས་སུ་རྒྱུ་བའི་ཚེ་ཡང་དཔེར་ན་བུང་བའམ་སྦྲང་མས་མེ་ཏོག་གི་ཁ་དོག་དང་དྲི་སོགས་ལ་ཆགས་ནས་དེར་རིང་དུ་གནས་པ་དང་གནོད་པའི་བསམ་པ་སོགས་གང་ཡང་མེད་པར་སྦྲང་རྩི་ཙམ་བླངས་ནས་འགྲོ་བ་བཞིན་དུ་ཆགས་སྡང་སོགས་ཀྱི་བསམ་པ་གཞན་མེད་པར་ཆོས་སྒྲུབ་པའི་རྟེན་རང་གི་ལུས་འཚོ་ཞིང་གནས་པ་དང་ཆོས་སྒྲུབ་པའི་ཉེར་སྤྱོད་ཀྱི་དོན་ཙམ་དུ་ཆོས་གོས་དང་བསོད་སྙོམས་སོགས་བླངས་ནས་ནི་ཞེས་པའམ་ཡང་ན་ཐོས་པ་སོགས་ཀྱི་ཆེད་དུ་སྐྱེ་བོ་མང་པོའི་ནང་དུ་འགྲོ་བ་ན་ཡང་ལེགས་པར་བཤད་པའི་ཆོས་ཀྱི་རྣམ་གྲངས་མང་པོའི་ནང་ནས་ཉམས་སུ་བླང་བྱའི་དོན་གྱི་སྙིང་པོ་ཙམ་བླངས་ནས་ནི་ཞེས་སྦྱར་ལ། གང་ལྟར་ཡང་དེ་དང་དེར་གནས་པའི་སྐྱེ་བོ་ཀུན་ལ་སྔོན་ཆད་ཕན་ཚུན་འགྲོགས་འདྲིས་བྱེད་མ་མྱོང་བས་མ་མཐོང་ཞིང་མ་ཐོས་པ་བཞིན་དུ་རིང་དུ་འདྲིས་པ་མེད་ཅིང་སུ་ལའང་རེ་བ་མེད་པར་བྱས་ནས་གནས་པར་བྱ་སྟེ། མདོར། ཇི་ལྟར་བུང་བ་མེ་ཏོག་གི། །ཁ་དོག་དྲི་ལ་མི་གནོད་པར། །ཁུ་བ་གཞིབས་ནས་འཕུར་བ་ལྟར། །དེ་བཞིན་ཐུབ་པ་གྲོང་དུ་རྒྱུ། །ཞེས་པ་ལྟར་རོ༑༑འདྲིས་པ་སྤོང་ཚུལ་བསླབ་བཏུས་ལས། འདྲིས་པར་བྱ་བ་བོར་བས་ཀྱང་སེམས་མྱུར་དུ་དག་པར་འགྱུར་རོ་ཞེས་འདིར་ཡང་བསམ་པར་བྱའོ། །མཚན་མར་གཟུང་ལས་སོ་སོར་ཤེས། །ཕྱི་ཕྱིར་ཞིང་ནི་རྒྱུའབྱུང་བར་འགྱུར། །རྗེས་སུ་ཆགས་པར་སྐྱེ་བར་བྱེད། །གང་ལ་རྗེས་ཆགས་ཁོང་ཁྲོ་ཡོད། །ཅེས་སཔ་ནས། རིང་པོར་མི་ཐོགས་མེད་པར་འགྱུར། །ཞེས་པའི་བར་གསུངས་ཏེ། གཉེན་བཤེས་སོགས་ལ་འདྲིས་པའི་དོན་ལ་མཚན་མར་བཟུང་ནས་ཞེན་པ་ལས་ཆགས་སྡང་སོགས་སྐྱེས་ནས་སེམས་མ་དག་པར་འགྱུར་བས་འདྲིས་པ་ལ་ཞེན་པ་སྤང་བར་བྱ་དགོས་ལ། དེའང་འཕྲད་པ་འདྲིས་པ་ཞེས་པ་འདྲ་བ་གཞན་འབྱུང་གི་རྒྱུན་དངོས་མེད་ལ་ཞེན་ན་སྡུག་བསྔལ་སྐྱེད་པས་རང་གཞན་ཐམས་ཅད་མྱུར་དུ་འགྱེས་པ་ལ་བསམས་ནས་སེམས་སྦྱོང་དགོས་ཞེས་པའོ།།
 
 གསུམ་པ་ཕྱི་རྙེད་སོགས་ཀྱི་འཇིག་རྟེན་ལ་སྲེད་པ་སྤོང་བ་ནི། བདག་ནི་རྙེད་མང་སོགས་ཏེ། དེ་ཡང་རྙེད་བཀུར་གྱི་ཉེས་པ་དང་དེ་ལ་སྙིང་པོ་མེད་ཚུལ་སྟོན་པ་ལ། རྒྱགས་པ་དང་ང་རྒྱལ་སྐྱེད་པའི་ཉེས་པ་ནི། བདག་ལ་ནི་སྦྱིན་བདག་མང་པོས་ཆོས་གོས་དང་བསོད་སྙོམས་སྟེར་བ་སོགས་ཡོ་བྱད་ཀྱི་རྙེད་པ་མང་པོ་དང་ལྡན་ལ། ཡུལ་མི་མང་པོས་མཆོད་ཅིང་བཀུར་སྟི་དང་བཅས་པ་དང༌། བདག་ལ་སྐྱེ་བོ་མང་པོ་དག་དགའ་ཞིང་གུས་པ་དང་བཅས་པའོ་ཞེས་ཚེ་འདིར་དེ་འདྲའི་སྙེམས་པ་སྟེ་རྙེད་བཀུར་གྱིས་སེམས་ཁེངས་པའི་ང་རྒྱལ་དང་རྙེད་བཀུར་ལ་ཆགས་པས་རོ་མྱང་བའི་རྒྱགས་པའམ་དྲེགས་པ་ལྟ་བུ་སེམས་ལ་འཆང་བར་གྱུར་ན་དེ་དག་གི་ཉེས་པས་རང་ཤི་བའི་འོག་ཕྱི་མའི་དུས་དག་ཏུ་དམྱལ་བ་སོགས་ངན་འགྲོར་ལྷུང་ནས་ཡུན་རིང་ལ་བཟོད་དཀའ་བའི་སྡུག་བསྔལ་སྣ་ཚོགས་ཀྱི་འཇིགས་པ་མི་བཟད་པ་སྐྱེ་བར་༌འགྱུར་ཏེ། དེ་ལྟར་རྙེད་བཀུར་སོགས་ཀྱིས་རློམས་པ་ནི་དམྱལ་བར་སྐྱེ་བའི་རྒྱུ་ཡིན་པར་བྱམས་པའི་སེང་གེའི་སྒྲ་ཆེན་པོ་བསྟན་པ་ལས་གསུངས་པའི་ཕྱིར། དེ་ཉིད་ལས། མང་དུ་ཐོས་པས་རྒྱགས་ཤིང་དེ་མང་དུ་ཐོས་པས་བག་མེད་པར་འགྱུར་བ་དང༌། རྙེད་པ་དང་བཀུར་སྟི་དང་ཚིགས་སུ་བཅད་པས་རྒྱགས་ཤིང་དེ་རྙེད་པ་དང་བཀུར་སྟི་དང་ཚིགས་སུ་བཅད་པས་ཟིལ་གྱིས་ནོན་པས་བག་མེད་པར་འགྱུར་བ་དང་། །མཛའ་བཤེས་ཀྱི་ཁྱིམ་དང་སློང་མོ་སྟེར་བའི་ཁྱིམ་གྱིས་རྒྱུགས་ཤིང་དེ་མཛའ་བཤེས་ཀྱི་ཁྱིམ་དང་སློང་མོ་སྟེར་བའི་ཁྱིམ་གྱིས་སྦགས་པས་བག་མེད་པར་འགྱུར་བ་དང་། སྦྱངས་པའི་ཡོན་ཏན་དང་ཡོ་བྱད་བསྙུངས་པས་རྒྱུགས་ཤིང་དེ་སྦྱངས་པའི་ཡོན་ཏན་དང་ཡོ་བྱད་བསྙུངས་པས་རྒྱགས་པས་བདག་ལ་བསྟོད་པར་བྱེད་གཞན་ལ་སྨོད་པར་བྱེད་པ་དེ་ནི་བག་མེད་པ་ཞེས་བྱ་སྟེ། འོད་སྲུང་བཞི་པོ་དེ་དག་ནི་རབ་ཏུ་བྱུང་བའི་རྒྱགས་ཤིང་བག་མེད་པ་ཡིན་ཏེ་རབ་ཏུ་བྱུང་བ་རྒྱུགས་ཤིང་བག་མེད་པ་དེ་དག་དང་ལྡན་ན་སེམས་ཅན་༌དམྱལ་བར་འགྲོ་བ་ཡིན་པར་བརྗོད་པར་བྱའོ་ཞེས་གསུངས་ལ། དེ་ལྟར་རྒྱུགས་པ་ལ་བརྟེན་ནས་བག་མེད་པ་སྐྱེ་བས་ན། མདོར། རྒྱུགས་འདི་བག་མེད་ཀུན་གྱི་རྩ་བ་སྟེ། ཞེས་གསུངས་པ་ཡིན་ནོ།། ཡང་དག་པར་ལྡན་པའི་ལུང་ལས་ཀྱང་། ཤིང་ནྱ་གྲོ་ཏ་ཞིག་གི་དྲུང་དུ་ལུག་ཁྱུ་ཆེན་པོ་ཞིག་འཁོད་དེ་ལུག་ཁྱུ་དེའི་ནང་ནས་ཕྱི་ས་ཟ་བའི་ལུག་གཅིག་ཕྱི་ས་ཁུང་དུ་ཕྱི་ས་ཟར་སོང་སྟེ་ཕྱི་ས་ལ་ཅི་འདོད་ཟོས་ནས་མདུན་དུ་ཕྱི་སའི་ཕུང་པོ་བཞག་སྟེ་འདུག་ནས་མགོ་བསྒྱུར་ཞིང་དེས་དེ་ཙམ་དུ་ལུག་གཞན་དག་ལ་བརྙས་པ་བྱེད་དོ། །དེ་བཞིན་དུ་དགེ་སློང་ལ་ལ་ཞིག་རྙེད་པ་དང་བཀུར་སྟི་དང་གྲགས་པས་ནོན་པས་སེམས་ཟིན་པ་སྟེ་གྲོང་དང་གྲོང་ཁྱེར་དང་གྲོང་རྡལ་ཞིག་ཏུ་བསོད་སྙོམས་ཀྱི་ཕྱིར་ཞུགས་ཏེ་དེས་དེར་ཟས་གཙང་མ་ཞིམ་པོ་ཅི་འདོད་པ་ཟོས་ནས་ཕྱི་དེ་ཉིན་པར་ཟས་ལས་ལྷག་པའི་ཟས་དག་ཁྱེར་ཏེ་འོངས་ནས་དགེ་སློང་དག་ལ་སྨྲས་པ། ཚེ་དང་ལྡན་པ་དག་ཁོ་བོས་ཟས་གཙང་མ་ཞིམ་པོ་ཅི་འདོད་པ་ཟོས་འདི་མི་དགོས་ཏེ་ལྷག་མ་གཏོར་བའི་རིགས་ན་ཁྱོད་འདོད་ན་འདི་ཟོ་ཞིག་ཅེས་དེས་དེ་ཙམ་དུ་དགེ་སློང་དུང་བ་དེས་པ་གཞན་དག་ལ་བརྙས་པར་བྱེད་དོ་ཞེས་གསུངས་ཏེ། གང་རྙེད་བཀུར་དང་བཟའ་བཏུང་སོགས་ཅུང་ཟད་རེ་བྱུང་བས་ང་རྒྱལ་དང་རྒྱགས་པ་སྐྱེས་ནས་གཞན་ལ་ངོམས་ཤིང་བརྙས་པར་བྱེད་པ་དག་གིས་འདི་དག་སེམས་པ་གལ་ཆེ་བར་གསུངས་སོ། །
 
 དེ་ལྟར་རྙེད་བཀུར་གྱིས་སེམས་ཁེངས་པ་དང་དེ་ལ་ཆགས་པས་རོ་མྱང་བ་ལས་འཇིགས་པ་སྐྱེ་བའི་རྒྱུ་མཚན་དེ་ལྟ་བས་ན་བདེ་སྡུག་གི་རྒྱུ་ལ་རྣམ་པར་རྨོངས་པའི་ཡིད་ཁྱོད་ཀྱིས་ད་ལྟའི་དུས་སུ་སྡུག་བསྔལ་གྱི་རྒྱུའི་རྙེད་བཀུར་ལ་བདེ་བའི་རྒྱུར་རློམ་ནས་དེ་དག་གང་དང་གང་ལ་ཆགས་ཤིང་ཞེན་པར་གྱུར་ནས་དད་པས་བྱིན་པ་སོགས་ལ་ཇི་ཙམ་ལོངས་སྤྱོད་པ་དེ་དང་དེ་བསྡོངས་ཞེས་ཏེ་དེ་དང་དེའི་ནུས་པ་ཕྱོགས་གཅིག་ཏུ་བསྡོངས་པའམ་བསྡོམས་པ་ལས་འབྲས་བུ་རྣམ་སྨིན་མྱོང་བའི་དུས་སུ་གོང་ནས་གོང་དུ་བརྒྱ་འགྱུར་སྟོང་འགྱུར་དུ་འཕེལ་ནས་སྡུག་བསྔལ་ཉིད་དུ་འགྱུར་ཞིང་ལྡང་ངོ༌། །
 
 དེ་བས་ན་བདེ་སྡུག་གི་རྒྱུའི་བླང་དོར་ལ་མཁས་པས་ནི་རྙེད་བཀུར་སོགས་ལ་ཆགས་པར་མི་བྱ་སྟེ་དེ་དག་ལ་ཆགས་ཤིང་ཞེན་པ་དེ་ལས་ནི་འདི་ཕྱི་ཀུན་ཏུ་འཇིགས་པ་མི་བཟད་པ་སྐྱེ་བ་བཤད་མ་ཐག་པ་དེའི་ཕྱིར་རོ༑༑ཞེས་ཡུལ་ཅན་ཆགས་པའི་ཉེས་པ་བསྟན་ཏོ། །དེ་དང་དེ་བསྡོངས་ཞེས་པ་ནི་རྙེད་སོགས་སྡུག་བསྔལ་དང་སྡུག་བསྔལ་གྱི་རྒྱུར་གྱུར་པའོ་ཞེས་ཀྱང་བཤད་དོ། །འབྲས་བུ་རྣམ་པར་སྨིན་པའི་དུས་སུ་སྟོང་འགྱུར་དུ་འཕེལ་ནས་སྡུག་བསྔལ་ཉིད་དུ་འགྱུར་ཞིང་ལྡང་བ་ནི་འདུལ་བའི་མདོར། ལེ་ལོ་ཅན་ལ་ནི་བླངས་པ་དང་ཉེ་བར་སྤྱད་པ་བུ་ལོན་དུ་འགྱུར་རོ་ཞེས་ཚུལ་ཁྲིམས་རྣམ་པར་དག་ཀྱང་ཐོས་བསམ་སོགས་ལ་མི་བརྩོན་ཞིང་བསླབ་པ་ཡོངས་སྦྱོང་གི་ཐབས་ལ་བརྟེན་ནས་བསླབ་པ་གོང་འཕེལ་དུ་སྒྲུབ་མི་ནུས་པའི་ལེ་ལོ་ཅན་ནི་བླངས་པ་དང་སྤྱོད་པ་བུ་ལོན་གྱི་ཚུལ་དུ་འགྱུར་ཞིང་སྐྱེ་བ་ཕྱི་མར་བརྒྱ་འགྱུར་སྟོང་འགྱུར་དུ་སྦྱིན་བདག་ལ་འཇལ་དགོས་པར་གསུངས་པ་ལྟ་བུ་ཡིན་ལ། དེ་བཞིན་དུ་སྦྱིན་བདག་གི་བྲན་གཡོག་དང་དེ་ལ་དཔྱ་འཇོལ་མཁན་ལྟ་བུར་སྐྱེ་བའང་ཡིན་ཏེ་དེ་ནི་ཞིང་པ་ལྔ་བརྒྱ་དང་རྨོས་གླང་ལྔ་བརྒྱའི་བྱུང་བ་འདུལ་བ་ལས་གསུངས་པ་དེ་དག་གིས་ཤེས་པས་སོ། ཁྲིམས་འཆལ་གྱིས་དད་རྫས་སྤྱོད་པ་ནི་དེ་བས་ཀྱང་ཉེས་པ་ཆེ་སྟེ། སངས་རྒྱས་ཀྱི་མཛོད་ཀྱི་མདོ་ལས། ཤཱ་རིའི་བུ་ཚུལ་ཁྲིམས་ཞིག་པའི་དགེ་སློང་བསྐལ་པ་བརྒྱ་སྟོང་ཁྲི་འབུམ་གྱི་བར་དུ་རང་གི་ཤ་བཅད་ཅིང་གཏུབས་ཏེ་སྦྱིན་བདག་ལ་འཇལ་ལོ། །ཕྱུགས་སུ་སྐྱེས་ན་ཡང་ཁུར་ལྕི་བ་ཁྱེར་བར་འོང་ངོ༌། །སྐྲ་ཉག་མ་འབུམ་དུ་བགོས་པའི་ཆ་ཙམ་ཡང་བཞུ་བར་མི་ནུས་ན་གོས་དང་ཟས་དངམལ་ཆ་དང་སྨན་ལ་སོགས་པ་ལྟ་ཅི་སྨོས་ཞེས་གསུངས། བླ་མ་རྗེའི་གསུངས་རྒྱུན་ལས་ནི།་ལྡན་གྲོལ་གྱི་ཡོན་ཏན་གང་ཡང་མེད་བཞིན་དུ་ད་ལྟ་དད་པས་བྱིན་པས་བཟའ་བ་དང་བཏུང་བ་ཁམ་རེ་རེ་ཙམ་ལ་ཡང་ཆགས་སྲེད་དང་བཅས་པས་སྤྱོད་ན་ཕྱིས་དམྱལ་བར་སྐྱེས་པའི་ཚེ་ལྕགས་ཀྱི་ཐུ་ལུམ་མེ་འབར་བ་ཁམ་སྟོང་དང་ཁྲོ་ཆུ་ཁོལ་མ་ཁམ་སྟོང་ཕྲག་ལྟ་༌བུ་ལ་མི་འདོད་བཞིན་དུ་སྤྱོད་དགོས་པ་དེ་འདྲ་ཡིན་པར་གསུངས་སོ།།་དེ་ལ་སྤྱིར་རྙེད་བཀུར་གྱི་ཉེས་པ་ནི། ལྷག་བསམ་བསྐུལ་བ་ལས། བྱམས་པ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་རྙེད་པ་དང་བཀུར་སྟི་ནི་འདོད་ཆགས་སྐྱེས་པ་ཡིན་པར་རིག་པར་༌བྱའོ། །རྙེད་པ་དང་བཀུར་སྟི་ནི་དྲན་པ་འཇོམས་པར་བྱེད་པར་བརྟག་པར་བྱའོ། །རྙེད་པ་དང་བཀུར་སྟི་ནི་རྙེད་པ་དང་མ་རྙེད་པས་ཁེངས་པ་དང་འདུད་པར་བརྟག་པར་བྱའོ། །རྙེད་པ་དང་བཀུར་སྟི་ནི་གཏི་མུག་བསྐྱེད་པར་བརྟག་པར་བྱའོ། །ཞེས་པ་ནས། རྙེད་པ་དང་བཀུར་སྟི་ནི་བསམ་གཏན་དང་ཚད་མེད་པ་ཡོངས་སུ་སྤོང་བ་དང་སེམས་ཅན་དམྱལ་བ་དང་དུད་འགྲོའི་སྐྱེ་གནས་དང་གཤིན་རྗེའི་༌་འཇིག་རྟེན་དུ་ལྟུང་བར་བྱེད་པ་དང་། རྙེད་པ་དང་བཀུར་སྟི་ནི་ལྷས་བྱིན་དང་ལྷག་སྤྱོད་ཀྱི་ཆོ་ག་དང་མཐུན་པར་བརྟག་པར་བྱའོ་ཞེས་ཉེས་དམིགས་མང་དུ་གསུངས་ལ། དེ་བས་ན་དེ་དག་ལ་བརྟགས་ཏེ་ཆགས་པ་སྤངས་ནས་འདོད་པ་ཆུང་བར་བྱ་སྟེ། དེ་ཉིད་ལས། བརྟགས་ནས་ཀྱང་འདོད་པ་ཆུང་བར་བྱའི་ཡོངས་སུ་གདུང་བར་ནི་མི་བྱའོ། །དེ་ཅིའི་ཕྱིར་ཞེ་ན། བྱམས་པ་འདོད་པ་ཆུང་བ་ལ་སྐྱོན་འདི་ལྟ་བུ་དག་མེད་པའི་ཕྱིར་ཏེ་ཞེས་སོགས་དང། བྱམས་པ་ཕན་ཡོན་འདི་ལྟ་བུ་འདི་དག་ཤེས་ནས་བྱང་ཆུབ་སེམས་དཔའ་མཁས་པས་རྙེད་པ་དང་བཀུར་སྟི་ཐམས་ཅད་སྤང་བའི་ཕྱིར་ལྷག་པའི་བསམ་པས་འདོད་པ་ཆུང་བ་ལ་གནས་པར་བྱ་ཞིང་འདོད་པ་ཆུང་བ་ལ་བརྟེན་པར་བྱའོ། །ཞེས་གསུངས་ལ། མདོར་ན་རྙེད་བཀུར་སོགས་ལ་ཆགས་ཤིང་ཞེན་པས་ནི་བདེ་འགྲོ་དང་ཐར་པའི་གེགས་བྱེད་ཅིང་ངན་འགྲོའི་སྡུག་བསྔལ་མི་བཟད་པ་སོགས་སྐྱེས་པས་ས་ན་གང་ལའང་ཆགས་པ་དང་ཞེན་པ་མེད་པར་གནས་དགོས་པར་གསུངས་ཏེ། ཇོ་བོས། གང་ལའང་ཆགས་པ་སྤང་བྱ་ཞིང༌། །ཆགས་པ་མེད་པར་གནས་པར་བྱ། །ཆགས་པས་བདེ་འགྲོ་མི་འཐོབ་ཅིང༌། །ཐར་བའི་སྲོག་ཀྱང་གཅོད་པར་བྱེད། །ཅེས་སོ། །དེས་ན་དེ་ལྟ་བུའི་ངན་སོང་གི་རྒྱུའི་ཆགས་པ་དང་ང་རྒྱལ་སོགས་ཉོན་མོངས་སྤོང་བར་འདོད་པས་རྙེད་བཀུར་སོགས་ལ་ཆགས་ཞེན་སྤངས་ནས་འོག་ཏུ་འཆད་པ་ལྟར་དབེན་པ་བསྟེན་ནས་ཉོན་མོངས་པའི་གཉེན་པོ་བསྒོམ་པར་བྱ་དགོས་ཏེ། གང་བོས་ཞུས་པར།དེ་ཕྱིར་བྱང་ཆུབ་སེམས་དཔའ་རྣམས། །རྟག་པར་དགོན་པ་བསྟེན་བྱ་ཞིང༌། །གྲོང་ཁྱེར་དག་ལ་ཆགས་མི་བྱ། །བསྟེན་ན་རྙེད་སེམས་སྐྱེ་བར་འགྱུར། །རྙེད་པ་ཐོབ་ན་རབ་ཏུ་དགའ། ། སྟོར་བར་གྱུར་ན་མྱ་ངན་སྐྱེ། །དེ་ཡིས་སངས་རྒྱས་མཆོད་བྱས་ཤིང་། །མཆོད་པ་བྱས་ཞེས་མི་བརྗོད་དོ། །དེ་འདྲའི་ཉོན་མོངས་སེལ་འདོད་ན། །རྙེད་པ་རྣམས་ནི་སྤང་བར་བྱ། །སྤངས་ནས་གནས་དབེན་རབ་གནས་ནས། །སྟོང་པའི་ཆོས་ནི་བསྒོམ་པར་བྱ། །ཞེས་སོ།།རྙེད་བཀུར་སོགས་ལ་ཡིད་བརྟན་མེད་པ་ནི། རྙེད་བཀུར་སོགས་འདོད་པའི་ཡུལ་འདི་དག་ཅི་ཙམ་བྱུང་ཡང་ཡིད་བརྟན་དུ་རུང་བ་མེད་དེ་འདི་དག་གི་རང་བཞིན་ནི་ངེས་པར་མི་རྟག་ཅིང་རང་གི་ངང་གིས་འདོར་ཞིང་འཇིག་པར་འགྱུར་བའི་ཆོས་ཅན་ཡིན་པས་ན་དེའི་ཚུལ་ལ་ཡིད་ཆེས་པའི་སྒོ་ནས་བློའི་འཇུག་པ་ཤིན་ཏུ་བརྟན་པར་བགྱིས་ཏེ་མི་རྟག་ཅིང་མི་རྟག་པའི་རང་བཞིན་ཅན་ལ་ཆགས་ཤིང་ཞེན་པས་ཅི་བྱེད་སྙམ་དུ་རབ་ཏུ་རྟོགས་པར་གྱིས་ཤིག རྙེད་བཀུར་སོགས་འདི་དག་ནི་རང་བཞིན་གྱིས་འདོར་ཞེས་འཆད་པའང་སྣང་ངོ༌། །
 
 འདོར་ཚུལ་ཇི་ལྟར་ཡིན་སྙམ་ན། འདི་ལྟར་ཚེ་འདིར་ནོར་ལོངས་སྤྱོད་ཀྱི་རྙེད་པ་དག་ནི་མང་པོ་བྱུང་ཞིང་དེ་བཞིན་དུ་ཕྱོགས་ཐམས་ཅད་དུ་གྲགས་པ་དང་སྙན་པ་ཆེན་པོ་བྱུང་བར་གྱུར་ཀྱང་དེ་ཐམས་ཅད་འཇིག་པའི་རང་བཞིན་ཅན་ཡིན་པས། རང་འཆི་བའི་ཚེ་རྙེད་དང་གྲགས་པའི་ཚོགས་དང་བཅས་ཏེ་མཐར་གང་དུ་འདོང་བའི་གཏོལ་མེད་དོ་སྟེ་གང་དུ་འགྲོ་མི་ཤེས་པའོ་ཞེས་པའི་དོན་ཏེ། རྫ་མཁན་གྱིས་རྫ་སྣོད་བཟོས་པ་དང་ཐགས་མཁན་གྱིས་ཐགས་འཐགས་པ་རྣམས་མཐར་གར་སོང་འདིར་སོང་ཆ་མེད་པ་བཞིན་དུ་འདུས་བྱས་ཀྱི་དངོས་པོ་ཐམས་ཅད་མཐར་གང་དུ་འདོང་བའམ་འགྲོ་བའི་གཏོལ་མེད་པའོ་ཞེས་པ་སྟེ་ཆགས་བྱའི་ཡུལ་གྱི་ཉེས་པའོ།།ཡང་གང་དུ་འདོང་བའི་གཏོལ་མེད་པ་ནི་འཆི་བའི་ཚེ་དེ་དག་རྗེས་སུ་མི་འབྲང་བའི་དོན་ཏོ་ཞེས་འཆད་པའང་ཡོད་དོ། །འགའ་ཞིག་ཏུ་འདི་དག་རང་བཞིན་སོགས་རྐང་པ་གཉིས་ཀྱིས་རྙེད་བཀུར་སོགས་འདོར་བའི་ཆོས་ཅན་ཡིན་པས་ཆགས་མི་རིགས་པར་བསྟན་ནས། འདི་འདོར་ཡང་ཕྱི་མར་ཕན་ནོ་སྙམ་ན། རྙེད་པ་སོགས་རྐང་པ་བཞིས་རྙེད་པ་དང་གྲགས་སྙན་ཅི་ཙམ་བྱུང་ཡང་དེ་ཐམས་ཅད་སྐྱེ་བ་ཕྱི་མ་ལ་གང་དུ་འདོང་བའམ་འགྲོ་བའི་གཏོལ་མེད་དེ་མི་ཤེས་སོ་ཞེས་ཕྱི་མར་ཡང་མི་ཕན་པར་བསྟན་པའི་དོན་ཡིན་པར་བཤད་དོ། །འདིས་ནི་ཁྱིམ་པ་དང་འགྲོགས་འདྲིས་བྱེད་པ་སོགས་ཐབས་སྣ་ཚོགས་ཀྱི་སྒོ་ནས་རྙེད་བཀུར་སྙན་གྲགས་བསྒྲུབས་པ་ལའང་སྙིང་པོ་མེད་པར་བསྟན་ཏོ།།
 
 བསྟོད་སྨད་ལ་དགའ་མི་དགའ་བྱ་མི་རིགས་པ་ནི། གཞན་ཡང་བདག་ལ་མི་དགའ་བས་སྐྱོན་མཚང་བརྗོད་དེ་སྨོད་པར་བྱེད་པ་གཞན་འགའ་ཞིག་ཡོད་ན་ཁ་ཅིག་དགའ་བས་བསྔགས་པ་བརྗོད་དེ་བསྟོད་པས་ཀྱང་བདག་དགའ་བར་བྱར་ཅི་ཞིག་ཡོད་དེ་ཐམས་ཅད་ཀྱིས་མི་བསྟོད་པས་དེའི་དགའ་བ་ལ་གེགས་བྱེད་ཡོད་པའི་ཕྱིར། དེ་བཞིན་དུ་བདག་ལ་བསྟོད་པར་བྱེད་པ་གཞན་འགའ་ཞིག་ཡོད་ན་ཁ་ཅིག་གི་སྨད་པས་ཀྱང་བདག་མི་དགའ་བར་བྱར་ཅི་ཞིག་ཡོད་དེ་ཐམས་ཅད་ཀྱིས་མི་སྨད་པས་དེའི་མི་དགའ་བ་ལ་གེགས་བྱེད་ཡོད་པས་སོ། །དེས་ན་བསྟོད་སྨད་ལ་ཆགས་སྡང་དང་དགའ་མི་དགའ་སོགས་བྱེད་པ་ནི་དོན་དང་སྙིང་པོ་མེད་པ་བྱིས་པའི་སྤྱོད་པ་ཁོ་ནར་ཟད་དེ་བསྟོད་སྨད་བྱས་པས་མཐོ་དམན་དང་བཟང་ངན་དུ་ཅུང་པ་ཟད་ཀྱང་མི་འགྱུར་ལ་ཕན་གནོད་ཀྱང་ཅི་ཡང་མེད་པས་སོ།།
 
 བྱིས་པ་མགུ་བར་དཀའ་བས་ཞེན་པ་སྤོང་བ་ནི། གལ་ཏེ་ཐམས་ཅད་མགུ་བར་བྱས་ན་བདག་ལ་གནོད་པ་བྱེད་པ་དང་སྨོད་པ་སོགས་མེད་པས་རང་ལ་དགའ་བ་སྐྱེ་ཞིང་གཞན་གྱི་དོན་ཡང་བྱ་ནུས་སོ་སྙམ་ན། ཐམས་ཅད་མགུ་བར་བྱ་མི་ནུས་ཏེ། སེམས་ཅན་རྣམས་ནི་ཁམས་དང་དབང་པོ་བསམ་པ་དང་མོས་པའི་ཁྱད་པར་ཐ་དད་པ་སྣ་ཚོགས་པ་ཅན་ལགས་པས་ཐབས་མཁས་ཀྱི་མཛད་པ་དུ་མའི་སྒོ་ནས་འགྲོ་བའི་དོན་མཛད་ཅིང་གདུལ་བྱའི་རྒྱུད་ཚོད་དང་བསམ་པའི་ཁྱད་པར་ཐམས་ཅད་ཇི་ལྟ་བ་བཞིན་དུ་མཁྱེན་པའི་རྒྱལ་བ་ཐུགས་རྗེ་ཆེན་པོ་མངའ་བས་ཀྱང་ནི་སྐྱེ་བོ་ཐམས་ཅད་མི་མགུ་བ་སྟེ་མགུ་བར་བྱེད་མི་ནུས་ན། །ཡུན་རིང་པོའི་བར་དུ་འགྲོགས་ཤིང་འདྲིས་པའི་གྲོགས་གཅིག་གི་བློའི་ཚོད་ཀྱང་མི་ཤེས་པའི་བྱིས་པ་བདག་འདྲ་བ་བླུན་རྨོངས་ངན་པས་ཐམས་ཅད་ཀྱི་སེམས་མགུ་བར་བྱ་མི་ནུས་པ་ལྟ་སྨོས་ཀྱང་ཅི་དགོས།རྒྱལ་བས་ཀྱང་མགུ་བར་དཀའ་ཚུལ་ནི། མདོ་ལས། ང་ལ་དད་པ་ནི་སེན་མོའི་སྟེང་གི་རྡུལ་ཙམ་ལ་མ་དད་པ་ནི་སའི་དཀྱིལ་འཁོར་ཙམ་མོ་ཞེས་པ་དང་ལེགས་སྐར་དང་མགོན་མེད་ཟས་སྦྱིན་གྱི་བྲན་མོའི་བྱུང་བ་ལྟར་རོ། །ཐམས་ཅད་མགུ་བར་བྱེད་མི་ནུས་པའི་རྒྱུ་མཚན་དེ་ལྟ་བས་ན་འཇིག་རྟེན་པ་རྣམས་མགུ་བར་འདོད་པའི་བསམ་པས་དེ་དག་དང་འགྲོགས་པ་རེ་ཞིག་བཏང་བར་བྱ་སྟེ་བྱིས་པ་དང་འགྲོགས་༌་པའི་འདུ་འཛི་ཙམ་ལ་ཆགས་པའི་སྐྱོ་ནས་དེ་དག་དང་འགྲོགས་འདྲིས་བྱེད་པ་ནི་རང་ཉིད་ཉམས་པའི་རྒྱུ་སྟེཙམ་ལས་གཞན་དོན་སོགས་ཀྱི་དགོས་པ་ཅི་ཡང་མེད་པས་སོ། །
 
 མགུ་དཀའ་བ་དང་དེའི་ཕྱིར་བསྟེན་ཀྱང་དགའ་བ་མི་སྐྱེ་བ་ནི། མགུ་དཀའ་བའི་རྒྱུ་མཚན་གཞན་ཡང་བྱིས་པར་གྱུར་པའི་སེམས་ཅན་དམན་པ་རྣམས་ཀྱི་རང་བཞིན་ནམ་ངང་ཚུལ་ནི་གྲོགས་སོགས་གཞན་རྙེད་པ་མེད་པ་རྣམས་ལ་འདི་ནི་སྔོན་བསོད་ནམས་མ་བསགས་པས་བསོད་སྙོམས་ཙམ་ཡང་མི་རྙེད་པའོ་ཞེས་འཕྱ་ཞིང་སྨོད་པར་བྱེད་ལ་རྙེད་པ་ཅན་རྣམས་ལ་ནི་འདི་ཚུལ་འཆོས་སོགས་ཀྱི་སྒོ་ནས་སྦྱིན་བདག་རྣམས་མགོ་བསྐོར་ནས་དད་པས་བྱིན་པ་ལེན་པས་ལོག་འཚོ་སྤྱོད་པའོ་ཞེས་ངན་སྨྲས་སྣ་ཚོགས་ཀྱིས་མི་སྙན་པ་རྗོད་པར་བྱེད་པས་གང་ལྟར་ཡང་མགུ་བ་སྐྱེད་མི་ནུས་པ་དེ་དག་གི་རང་བཞིན་ནི་ཤིན་ཏུ་འགྲོགས་པར་དཀའ་བའམ་རང་བཞིན་གྱིས་འགྲོགས་དཀའ་བ་ཅན་ཡིན་པས་ན་ལྷན་ཅིག་ཏུ་མཐུན་པར་བྱས་ནས་བསྟེན་ཀྱང་མགུ་དཀའ་བའི་ཕྱིར་དེ་དག་གིས་བདག་ལ་དགའ་བ་ཇི་ལྟར་སྐྱེ་བར་འགྱུར་ཏེ་མི་འགྱུར་བས་དེ་དག་དང་འགྲོགས་པར་མི་བྱའོ་ཞེས་བསྟེན་ཀྱང་དགའ་བ་མི་སྐྱེ་བས་སྙིང་དུ་སྡུག་པའི་གྲོགས་སུ་བྱས་ནས་འགྲོགས་མི་རིགས་པར་བསྟན་པའོ།།
 
 དེ་ལྟར་འགྲོགས་མི་རིགས་པར་ལུང་གིས་སྒྲུབ་པ་ནི།མཛའ་བཤེས་ཀྱི་ཚུལ་དུ་འགྲོགས་མི་རུང་བའི་རྒྱུ་མཚན་གང་གི་ཕྱིར་ན་བྱིས་པ་དག་ནི་ཇི་ལྟར་ཡང་ཁོ་རང་གིས་འདོད་པའི་རང་དོན་ནི་གཞན་པས་ལྷག་པ་ཞིག་གྲུབ་པ་མེད་པར་ནམ་ཡང་དགའ་བ་མི་འབྱུང་བར་ངེས་ལ། ཁོ་དགའ་བ་སྐྱེད་བྱེད་ཀྱི་རང་འདོད་ཀྱི་དོན་ཐམས་ཅད་ནི་སུས་ཀྱང་སྒྲུབ་དཀའ་བས་ན་བྱིས་པ་མི་མཁས་པ་འགའ་ཡང་སྙིང་གྲོགས་ཀྱི་མཛའ་བཤེས་སུ་བྱས་ནས་བསྟེན་པར་བྱ་བ་མིན་ནོ་ཞེས་དེ་བཞིན་གཤེགས་པ་རྣམས་ཀྱིས་གསུངས་སོ། །གང་དུ་ཇི་ལྟར་གསུངས་ན། ཟླ་བ་སྒྲོན་མེར། འདི་དག་བདག་ལ་གནོད་སེམས་ལྡན་པ་ཞེས། །མཁས་པས་བྱིས་པ་རྣམས་དང་རྩོད་མི་བྱེད། །བསྟི་སྟང་བྱས་ཏེ་བྱིས་པ་ཡོངས་སུ་སྤོང་། །བྱིས་པའི་ཆོས་ལ་འདྲིས་པར་ཡོང་མི་བྱེད། །བྱིས་པ་ཇི་སྲིད་ཡུན་རིང་ལེགས་བསྟེན་ཀྱང་། །དེ་དག་ཕྱིར་ཞིང་མི་མཛའ་འགྲས་འགྱུར་ཞེས། །བྱིས་པའི་ངོ་བོ་ཉིད་ཀྱི་རྒྱུས་ཤེས་ན། །མཁས་པ་བྱིས་པ་དག་དང་སྟེན་མི་བྱེད༑༑བྱིས་པ་རང་བཞིན་ངོ་བོ་ཐ་དད་དེ། །སོ་སོའི་སྐྱེ་བོ་ལ་ནི་མཛའ་མེད་ཅེས། །བྱིས་པ་རྣམས་ཀྱི་ངོ་བོ་ཉིད་ཤེས་ནས། །མཁས་འདིར་བྱིས་པ་རྣམས་ལ་ཡིད་མི་རྟོན། །ཞེས་སོགས་གསུངས་ལ། །དེ་བཞིན་གཤེགས་པ་ཐམས་ཅད་ཀྱི་ཡུལ་ལ་འཇུག་པ་ལས་ཀྱང་། ཇི་ལྟར་གཅན་གཟན་ཁྲོད་གནས་ན༑༑ནམ་ཡང་དགའ་བར་མི་འགྱུར་བ། །དེ་བཞིན་བྱིས་པ་བསྟེན་པས་ཀྱང་། །ནམ་ཡང་དགའ་བར་མི་འགྱུར་རོ། །ཞེས་དང༌། གང་ཞིག་བྱིས་པ་སྡིག་ཏོ་ཅན། །རྣམས་དང་འདྲེ་བར་སྤྱོད་པ་ནི༑༑ལྷ་ཡི་དགའ་བ་མི་མྱོང་ཞིང་། །མི་ཡི་དགའ་བའང་མྱོང་མི་འགྱུར། །དེ་བཞིན་ཉན་ཐོས་རང་རྒྱལ་དང༌། །འདྲིན་པའི་དགའ་བ་མི་མྱོང་ངོ༌། །ཞེས་གསུངས་ལ་གཞན་ཡང་མང་ངོ༌། །གང་ཕྱིར་བྱིས་པ་སོགས་ཀྱི་ཚིགས་བཅད་འདི་ལ། །རྒྱ་དཔེར། རང་དོན་སྒོ་ནས་དགའ་བ་གང༌། །དེ་ནི་རང་དོན་དགའ་བ་ཉིད། །ཇི་ལྟར་རྗེས་ཉམས་ཞེ་སྡང་བ། །དེ་ནི་བདེ་ཉམས་བྱས་པས་སོ། །ཞེས་འབྱུང་ལ། དེའི་དོན་ནི། གོང་གི་དགའ་བ་ཇི་ལྟར་སྐྱེ། །ཞེས་པ་དང་སྦྲེལ་ཏེ། རང་དོན་གྱི་སྒོ་ནས་དགའ་བ་སྐྱེ་བ་གང་ཡིན་པ་དེ་ནི་མཛའ་བཤེས་ཀྱི་གྲོགས་དག་ལ་དགའ་བ་མིན་གྱི་རང་གི་དོན་ཁོ་ན་ལ་དགའ་བ་ཉིད་ཡིན་ཏེ། ཇི་ལྟར་དེ་དཔེར་ན་ནོར་རྫས་དག་ཉམས་ཤིང་བརླག་པའི་ཚེ་ཞེ་སྡང་ཞིང་མི་དགའ་བ་སྐྱེ་བ་ནི་ནོར་རྫས་ལ་མི་དགའ་བ་མིན་གྱི་རྫས་བརླག་པས་རང་གི་བདེ་བ་ཉམས་པར་བྱས་པས་མི་དགའ་བཞིན་ཡིན་པར་བི་བྷཱུ་ཏིའི་འགྲེལ་བར་གསུངས་སོ།།འོ་ན་སྔར་སེམས་ཅན་མགུ་བར་བྱ་དགོས་པ་དང་གཞན་དོན་ཁོ་ན་ཆེད་ཆེར་བྱ་དགོས་པར་བཤད་པ་དང་འགལ་ལོ་སྙམ་ན། དེ་ནི་དུས་ནམ་གྱི་ཚེ་ཡང་བསམ་པའི་སྒོ་ནས་གཞན་དོན་གཙོ་བོར་བྱ་དགོས་པའི་དོན་ཡིན་ལ། འདི་ནི་རང་འདོད་ཀྱི་ཆགས་ཞེན་དང་བཅས་པས་དེ་དག་དང་འགྲོགས་འདྲིས་བྱེད་པ་གཞན་དོན་དུའང་མི་འགྱུར་ལ་རང་ཡང་ཉམས་པའི་རྒྱུར་འགྲོ་བས་དེ་དང་འགྲོགས་པར་མི་བྱ་བར་བསྟན་པ་ཡིན་པས་མི་འགལ་ལོ། །བསམ་པའི་ངོས་ནས་རྟག་ཏུ་གཞན་དོན་གཙོ་བོར་བྱ་དགོས་ལ་དེའི་ཕྱིར་དངོས་སུ་གཞན་དོན་བྱ་མི་ནུས་པས་ཀྱང་གཞན་ཕན་གྱི་བསམ་པས་དགེ་བའི་བྱ་བ་བྱས་ན་གཞན་དོན་སྤངས་པར་ཡང་མི་འགྱུར་ཏེ།་བྱང་ཆུབ་སེམས་འགྲེལ་ལས། གཞན་ཕན་ལ་ལས་མཐུ་མེད་ཀྱང༌། །དེ་ཡི་བསམ་པ་རྟག་ཏུ་བྱ། །གང་ལ་བསམ་པ་དེ་ཡོད་པ། །དེ་ནི་དེ་ལ་དོན་གྱིས་ཞུགས། །ཞེས་སོ། །སེམས་ཅན་མོས་པ་སྣ་ཚོགས་པ། ། ཞེས་སོགས་ཀྱི་ཚིགས་བཅད་གསུམ་པོ་འདི་འགྲེལ་འགའ་ཞིག་ཏུ་མི་ནུས་པའི་གཞན་དོན་ལ་ཆགས་པ་སྤོང་བ་ཞེས་ནང་སེམས་ཅན་ལ་ཆགས་པ་སྤོང་བ་དང་ཕྱི་རྙེད་སོགས་ལ་ཆགས་པ་སྤོང་བ་གཉིས་ལས་ལོགས་སུ་བཤད་ཀྱང་། འདིར་ནི་སྔར་མདོར་བསྟན་སྐབས་འཇིག་རྟེན་སྤོང་བ་ལ་དེ་གཉིས་ལས་མ་བཤད་པ་ལྟར་ཚིགས་བཅད་གསུམ་པོ་དེ་ཕྱི་རྙེད་༌༌་སོགས་ལ་སྲེད་པ་སྤོང་བའི་ཁོངས་སུ་བསྡུས་ནས་འཆད་ལ། དེ་ཡང་འདི་དག་གིས་ཕྱི་རྙེད་སོགས་ཀྱི་ཕྱིར་བྱིས་པ་དང་འགྲོགས་བཤེས་བྱེད་པའི་ཉེས་དམིགས་སྟོན་ལ། དེ་ལ་བྱིས་པ་མགུ་མི་ནུས་པ་དང་རྒྱུ་མཚན་དེས་དེ་བསྟེན་ཀྱང་དགའ་བ་མི་སྐྱེ་བ་སོགས་ཀྱི་ཉེས་དམིགས་བསྟན་པའི་སྒོ་ནས་ཕྱི་ནང་གི་འཇིག་རྟེན་༌གཉིས་ལ་བསྟེན་པའི་འདུ་འཛི་ལ་ཆགས་པ་སྤོང་ཚུལ་གཙོ་བོར་བསྟན་པ་ཡིན་ནོ། །འདུ་འཛི་ལ་ཆགས་ཤིང་དགའ་བའི་ཉེས་པ་ནི། ལྷག་བསམ་བསྐུལ་བ་ལས། འདོད་ཆགས་སྤངས་ཤིང་ཞི་སྣང་རབ་སྤངས་ནས། །རྣལ་འབྱོར་ཅན་ནི་འདུ་འཛིར་མི་གནས་ཏེ། །དེ་ནི་དེ་ལ་གཞོལ་ཞིང་དེ་ལ་འབབ། །ཉེས་པ་དེས་ན་དགའ་བར་བྱེད་མི་འགྱུར། །དགོད་དང་བཞད་གད་དེ་བཞིན་རྣམ་རྟོག་པ། །འདི་དག་ཐམས་ཅད་འདུ་འཛི་རྣམས་ལས་བྱུང༌། །སྙིང་པོ་མེད་པའི་འདུ་འཛི་སུ་བྱེད་པ། །དེ་ནི་ལང་ལོངས་སྤྱོད་ཅིང་མ་བསྡམས་ཡིན། །བྱིས་པ་དག་ནི་འཇིག་རྟེན་སྨྲ་ལ་དགའ། །བྱིས་པ་དེ་དག་མཆོག་གི་གཏམ་ལས་ཉམས། །ཞེ་སྣང་འཕེལ་ཞིང་རྣམ་རྟོག་ཤས་ཀྱང་ཆེ། །ཉེས་པ་དེས་ནི་དེ་ལ་མི་ཆགས་སོ། །ཞེས་སོགས་གསུངས་སོ། །དེ་ལ་འདུ་འཛི་ལ་དགའ་བ་ཞེས་པ་ནི་རྙེད་བཀུར་སོགས་འཇིག་རྟེན་གྱི་ཆོས་ལ་ཆགས་ནས་དེའི་ཕྱིར་ཁྱིམ་པ་དང་རབ་བྱུང་སོགས་ལ་འགྲོགས་བཤེས་མང་དུ་བྱེད་པ་ལ་བྱའོ། །ལུང་དེས་རྣམ་གཡེང་སོགས་ཉེས་དམིགས་ཀྱི་རྒྱུ་འཇིག་རྟེན་གྱི་འདུ་འཛི་ལ་ཆགས་པ་སྤོང་ཚུལ་བསྟན་ལ། དེ་ནས་འཆད་འགྱུར་ལྟར་ཞི་གནས་སོགས་ཡོན་ཏན་གྱི་རྒྱུ་འདུ་འཛི་མེད་པའི་དབེན་པ་ལ་དགའ་བ་བསྐྱེད་ནས་དེར་གནས་པ་སོགས་ལ་བརྩོན་དགོས་པ་ཡང་། དེ་ཉིད་ལས། བྱམས་པ་དེ་ལྟ་བས་ན་བྱང་ཆུབ་སེམས་དཔའི་ཐེག་པ་པའི་རིགས་ཀྱི་བུའམ་རིགས་ཀྱི་བུ་མོས་ཕྱི་མ་ལྔ་བརྒྱ་ཐ་མ་ལ་དམ་པའི་ཆོས་རབ་ཏུ་རྣམ་པར་འཇིག་པའི་ཚེ་མ་སྣད་ཅིང་མ་སྨྲས་ལ་བདེ་བར་ཡོངས་སུ་ཐར་བར་འདོད་པ་དང་ལས་ཀྱི་སྒྲིབ་པ་ཐམས་ཅད་བྱང་བར་འདོད་པས་འདུ་འཛི་མེད་པ་ལ་དགའ་བ་དང་དགོན་པ་ད་ང་ནགས་དང་བས་མཐར་གནས་པ་ལ་བརྩོན་པར་བྱ་ཞིང༌། མངོན་པར་མི་བརྩོན་པའི་སེམས་ཅན་ཡོངས་སུ་སྤང་བ་དང་བདག་གི་འཁྲུལ་བ་ལ་ལྟ་བ་དང་གཞན་གྱི་འཁྲུལ་བ་ལ་མི་ལྟ་བ་དང་ཅང་མི་སྨྲ་བ་ལ་དགའ་བ་དང་ཤེས་རབ་ཀྱི་ཕ་རོལ་དུ་ཕྱིན་པ་ལ་གནས་པ་ལ་བརྩོན་པར་བྱའོ་ཞེས་སོ།།
 
 བཞི་པ་སྤངས་ནས་དབེན་པ་བསྟེན་ཚུལ་ནི། ནགས་ན་རི་དྭགས་སོགས་ཏེ། གོང་དུ་བཤད་མ་ཐག་པ་དེ་ལྟར་བྱིས་པ་དང་འགྲོགས་འདྲིས་སྤངས་ནས་མང་དུ་ཐོས་པ་དང་ལྡན་པའི་མཁས་པ་དག་དབེན་པའི་ནགས་ཁྲོད་དུ་གནས་པར་བྱ་དགོས་ལ། དེ་ཡང་དབེན་པ་ལ་སྤྲོ་བ་བསྐྱེད་པའི་ཕྱིར་ཡོན་ཏན་གྱི་ཁྱད་པར་སྟོན་པ་ལ། གྲོགས་ཀྱི་ཡོན་ཏན་གྱི་ཁྱད་པར་ནི། ནགས་ཚལ་དབེན་པ་དེ་ན་འགྲོགས་ན་བདེ་བའི་གྲོགས་ཡིད་དུ་འོང་བ་རི་དྭགས་དང་བྱ་རྣམས་དང་ཤིང་ལྗོན་པའི་ཚོགས་རྣམས་ནི་གཞན་གྱི་སྙིང་ལ་མི་འབབ་པའི་ཚིག་མི་སྙན་པ་བརྗོད་ནས་སྨོད་པ་སོགས་མི་བྱེད་ལ། དེ་དག་མི་དགའ་ཞིང་མི་མགུ་བའི་དོགས་པ་དང་བྲལ་ཞིང་གནོད་པའི་བསམ་སྦྱོར་སོགས་ཀྱང་མེད་པས་ན་མཉམ་འགྲོགས་ཤིང་གནས་ནས་ཡིད་ལ་བདེ་བ་སྐྱེ་བའི་རྒྱུར་གྱུར་པའི་གྲོགས་བཟང་པོ་དེ་དག་དང་དུས་ནམ་ཞིག་གི་ཚེ་ལྷན་ཅིག་ཏུ་བདག་ཉིད་གནས་པར་འགྱུར་སྙམ་དུ་སྨོན་པའོ། །རྒྱ་དཔེ་དང་འགྲེལ་པ་རྣམས་སུ། འགྲོགས་ན་བདེ་བ་དེ་དག་དང་ཞེས་པ་ལ། །རབ་ཏུ་འབད་པས་བསྟེན་མི་དགོས། །ཞེས་ཡོད་ལ། དོན་ནི་དེ་དག་མི་མགུ་བར་དོགས་ནས་རབ་ཏུ་འབད་པས་བསྒྲིམས་ཏེ་དེ་དག་དང་རྗེས་སུ་མཐུན་པའི་སྤྱོད་པས་བསྟེན་མི་དགོས་ཞེས་པ་སྟེ་མདོར་ན་བསམ་པ་མི་མཐུན་པ་དང་བྲལ་བས་ན་འགྲོགས་ན་བདེ་བ་ཞེས་བརྗོད་པའོ།།
 
 གནས་ཀྱི་ཡོན་ཏན་གྱི་ཁྱད་པར་ནི། དེར་ས་ཕུག་གམ་བྲག་ཕུག་ལ་སོགས་པའི་གནས་དང་མི་སོགས་གཞན་གྱིས་བདག་གིར་བཟུང་བ་མེད་པའི་ལྷ་ཁང་སྟོང་པའམ་ཡིད་དུ་འོང་བའི་ལྗོན་ཤིང་སྡོང་བོ་ཡལ་ག་རྒྱས་པའི་དྲུང་དུ་ཡུན་རིང་ཐུང་ཇི་ཙམ་སྡོད་ཀྱི་བར་དུ་ཇི་ལྟར་འདོད་པའི་འདུག་གནས་བཅས་ཏེ་དུས་ནམ་ཞིག་ན་སྔ་ནས་བློས་བཏང་ཟིན་པའི་ཁྱིམ་དང་ཉེ་དུ་དང་འདུ་འཛིའི་བྱ་བ་རྣམས་སླར་བློས་མི་ཐོང་བར་ཕྱིར་ལེན་པར་འདོད་པ་ལྟ་བུའི་སྒོ་ནས་རྒྱབ་ཏུ་མི་ལྟ་ཞིང་དེ་དག་གང་ལའང་ལྟོས་པ་དང་ཆགས་པ་མེད་པར་གནས་པར་འགྱུར་ཞིག་གུ་སྙམ་དུ་ཡིད་ལ་སྨོན་པ་དང་ཞེས་པའམ། ཡང་དེར་གནས་བཅས་ནས་ནམ་ཞིག་འགྲོ་རན་པའི་ཚེ་གནས་མལ་སོགས་ལ་ཆགས་པས་རྒྱབ་ཏུ་མི་ལྟ་ཞིང་ཞེས་བཤད་པའང་ཡོད་དོ།།
 
 རི་སུལ་དང་སྤང་གཤོངས་ལ་སོགས་པའི་ས་ཕྱོགས་མི་སོགས་གཞན་འགེགས་པར་བྱེད་པ་སུས་ཀྱང་བདག་གིར་གཟུང་བ་མེད་ཅིང་འབད་རྩོལ་གྱི་སྒོ་ནས་ཆེད་དུ་མ་བྱས་པ་རང་བཞིན་གྱིས་ནི་ཡངས་ཤིང་རྒྱ་ཆེ་བའམ་རང་བཞིན་གྱིས་བག་ཡངས་ལ་ཡིད་དགའ་བར་བྱེད་པའི་གནས་རྣམས་སུ། བྱ་བྱེད་གང་ལའང་གཞན་དབང་གི་འཇུག་པ་དང་བསྟུན་མི་དགོས་ཤིང་སུ་ལའང་རག་མ་ལས་པས། རང་དབང་།ཉིད་དུ་ཅི་བདེར་ལོངས་སྤྱོད་ཆོག་ཅིང་དེར་གནས་པའི་ཚེའམ་གཞན་དུ་འགྲོ་བའི་ཚེ་གནས་ཁང་དང་ཡོ་བྱད་སོགས་གང་ལའང་བདག་གིར་ཡོངས་སུ་གཟུང་བའི་སྒོ་ནས་ཆགས་ཤིང་ཞེན་པ་མེད་པར་དུས་ནམ་ཞིག་བདག་ནི་གཞན་གྱི་མིག་སྔར་བཅོས་མ་ཙམ་མ་ཡིན་པས་གནས་པར་འགྱུར་སྙམ་དུ་སྨོན་པའོ། །དེ་ལྟར་ནམ་མཁའ་མཛོད་ཀྱི་མདོར། ཁྱིམ་དང་བསྟེན་པ་ཀུན་སྤངས་ཏེ། །དོན་ཉུང་བ་དང་བགྱིད་ཉུང་བ། །བས་མཐའ་དགོན་པའི་སྤྱོད་ཡུལ་བ། །རི་དྭགས་བཞིན་དུ་འགྱུར་བར་གྱིས། །ཞེས་དང༌།ཏིང་རྒྱལ་ལས་ཀྱང༌། གང་དག་དགའ་དང་མི་དགའ་ཅུང་ཟད་མེད། །དེ་དག་མི་ཡི་འཇིག་རྟེན་རྟག་རབ་བདེ། །གང་དག་ནགས་དང་རི་སུལ་དགའ་བ་ནི། །དགེ་སྦྱོང་ཉིད་ཀྱིས་རབ་བདེ་མྱོང་བར་འགྱུར། །གང་ལ་རྟག་ཏུ་བདག་གིར་བྱེད་པ་མེད། །གང་ལ་ཡོངས་འཛིན་རྣམ་པ་ཀུན་ཏུ་མེད། །བསེ་རུ་ལྟ་བུར་འཇིག་རྟེན་འདིར་གནས་པ། །དེ་དག་ནམ་མཁའ་ལ་ནི་རླུང་ལྟར་འགྲོ། །ཞེས་སོགས་མང་དུ་གསུངས་ལ། སོ་ཐར་ལས་ཀྱང་། མང་དུ་ཐོས་པ་ནགས་ཀྱི་ནང་དག་ཏུ། །ལང་ཚོ་ཡོལ་བ་རྣམས་ཀྱིས་གནས་པ་བདེ། །ཞེས་སོ། །བརྒྱད་སྟོང་པ་སོགས་སུ་ཕྱིའི་དབེན་པ་བཀག་པ་ནི་ཐེག་དམན་དུ་ལྟུང་བ་དགག་པའི་ཆེད་ཡིན་ལ་འདི་ལས་དང་པོ་བ་ཆགས་སྲེད་འཇོམས་པའི་ཕྱིར་གསུངས་པ་ཡིན་པས་མི་འགལ་ཞེས་དགེ་ལྷ་གསུང་ངོ༌། །
 
 འདོད་ཆུང་གིས་སྨོན་གནས་སུ་གྱུར་པའི་ཉེར་མཁོའི་ཁྱད་པར་ནི། དེར་ས་ལས་བྱས་པའི་ལྷུང་བཟེད་དང་རིལ་བ་ལ་སོགས་པའི་ཉེར་མཁོའི་ཡོ་བྱད་དམན་པ་ཉི་ཚེ་སྟེ་ཉུང་ཟད་ཙམ་དང་རྐུན་པོ་སོགས་འདོད་ཆེན་ཀུན་ལ་ཉེ་བར་མི་མཁོ་བའི་ཕྱག་དར་ཁྲོད་པའི་ཆོས་གོས་གསུམ་དང་གདིང་བ་སོགས་ཀྱི་གོས་ཙམ་འཆང་ཞིང་། དེ་ལས་གཞན་དགྲ་སོགས་ཀྱིས་འཁྱེར་རྒྱུའི་ཕྱིའི་ལོངས་སྤྱོད་ཅི་ཡང་མེད་པས་ན་ནང་རང་གི་ལུས་རྐྱང་བ་འདི་བཙན་པའི་གནས་སུ་སྦ་བ་དང་གཅེས་འཛིན་དང་ཆགས་ཞེན་གྱིས་བསྲུང་བར་མ་བྱས་ཀྱང་ཆོམ་རྐུན་སོགས་ཀྱིས་མཐོང་དུ་དོགས་པ་དང་ཕྲོགས་པ་དང་གསོད་དུ་དོགས་པ་སོགས་ཀྱིས་འཇིགས་པ་མེད་པར་གནས་པར་ནམ་ཞིག་འགྱུར་སྙམ་དུ་བསམས་པས་ཡང་ཡང་སྨོན་པར་བྱ་ཞིང་སྦྱོར་བས་ཀྱང་ཅི་ནུས་སུ་ཉམས་སུ་བླང་བར་བྱའོ།།ནགས་ན་རི་དྭགས་སོགས་ཀྱི་དོན་འདི་དག་ནི་དྲན་པ་ཉེར་གཞག་ལས། གོས་ཧྲུལ་ཕྱག་དར་ཁྲོད་ཀྱི་མལ། །ལྷུང་བཟེད་གོག་པོ་གཅིག་དེ་དང༌། །འབྲས་བུ་རྩ་བས་ཆོག་ཤེས་པ། །དེ་ནི་བདེ་བར་སངས་རྒྱས་བཞེད། །བག་མེད་པ་ཡིས་གཟུང་དཀའ་བའི། །དུར་ཁྲོད་དང་ནི་ནགས་རྣམས་བསྟེན། །རྟག་ཏུ་ས་ཡི་མལ་སྟན་ཅིང་། །ཤིན་ཏུ་མྱ་ངན་འདས་རིངས་མིན། །ཞེས་དང༌།དཔུང་བཟང་དུའང་། ཡོངས་སུ་འཛིན་པ་རྣམ་པར་སྤང་ནས་སུ། །ཆོས་གོས་དང་ནི་བསོད་སྙོམས་ངན་ངོན་དང༌། །སྨྲ་ན་དང་མལ་སྟན་ངན་ངོན་ཙམ་གྱིས་ཀྱང་། །ཆོག་པའི་སེམས་དང་ལྡན་པའི་བསོད་ནམས་ཐོབ། །ཅེས་ཡོན་ཏན་བསྟན་པ་དང༌། གཞོན་ནུ་མ་བདུན་གྱི་རྟོགས་བརྗོད་ལས། །སྐུ་རྣམས་བྲེགས་པར་གྱུར་ནས་ནི། །ཕྱག་དར་ཁྲོད་ཀྱི་གོས་འཆང་ཞིང༌། །དགོན་པ་དབེན་པའི་གནས་དག་ཏུ། །ནམ་ཞིག་བདག་ནི་གནས་པར་འགྱུར། །གཉའ་ཤིང་གང་ཙམ་རྣམ་བལྟ་ཞིང༌། །ས་ཡི་ལྷུང་བཟེད་ལག་ཐོགས་ནས། །དཔྱས་མེད་ཁྱིམ་ནས་ཁྱིམ་དུ་ནི། །ནམ་ཞིག་སློང་མོ་སྤྱོད་པར་འགྱུར། །རྙེད་དང་བཀུར་སྟིར་ཆགས་བྲལ་ཞིང་། །ཉོན་མོངས་ཚེར་མའི་འདམ་རྫབ་དག །སྦྱོངབར་བྱེད་ཅིང་གྲོང་ཁྱེར་གྱི། །སྦྱིན་པའི་གནས་སུ་ནམ་ཞིག་འགྱུར། །རྩྭ་ཡི་ཚོགས་ལས་ལངས་བྱས་ནས། །བ་མོས་ལྕི་བའི་གོས་དག་དང༌། །ཟས་སྐོམ་ངན་ངོན་ཙམ་དག་གིས། །ནམ་ཞིག་ལུས་ལ་ཆགས་མེད་འགྱུར། །ཤིང་དྲུང་ནེ་ཙོ་ལྟར་ལྗང་བའི། །དུར་བ་འཇམ་པོའི་གོས་ཅན་དུ། །མཐོང་ཆོས་བདེ་བའི་དགའ་སྟོན་དང་། །ནམ་ཞིག་བདག་ནི་ཉལ་བར་འགྱུར། །ཞེས་སོགས་ཐུགས་ཀྱིས་རྡོསྨོན་པར་མཛད་པ་དང་འདྲ་ལ། དེ་ལྟ་བུར་འདུག་དགོས་པའི་ཚུལ་གཞན་ཡང་། ཕར་བསྡུས་ལས།ཤིང་དྲུང་བརྟུལ་ཞུགས་གནས་དག་གམ། །ནེའུ་གསིང་སྡུག་གུའི་ས་གཞིའམ། །ཆེད་དུ་མ་བྱས་མདངས་དགའ་བའི། །ནགས་ཀྱི་མེ་ཏོག་དྲི་ཞིམ་པའམ། །ཞེས་པ་ནས། །གང་ཡང་རུང་བའི་གནས་དག་ཏུ། །སྐྱིལ་མོ་ཀྲུང་དུ་དེར་འདུག་སྟེ། །དྲང་པོའི་ལུས་ནི་བསྲང་བྱས་ཤིང་། །དྲང་བའི་བསྲུང་བ་སེམས་གཞི་ལ། །ཉེ་བར་ཡང་དག་གཞག་བྱ་སྟེ། །ཞེས་སོ། །
 
 དེ་ནས་དབེན་པ་ལ་མི་སྤྲོ་བའི་རྒྱུ་སྤོང་བ་ལ། ལུས་ལ་ཆགས་པའི་གཉེན་པོ་སྒོམ་པ་ནི། ལུས་ལ་ཆགས་པའི་གཉེན་པོར་ལུས་མི་རྟག་པ་དང་མི་སྡུག་པར་སྒོམ་པའི་ཕྱིར་སྐབས་སྐབས་སུ་དུར་ཁྲོད་ཀྱི་གནས་སུ་སོང་ནས་སྔར་གཞན་ཤི་བ་དག་གི་རོ་དང་རུས་གོང་དག་དང་བདག་གི་ལུས་ད་ལྟ་གསོན་པའི་དུས་སུ་ཕྱིན་ཅི་ལོག་གི་བློས་རྟག་པར་བཟུང་བ་འདི་གཉིས་ཁྱད་པར་མེད་པར་འཇིག་པའི་ཆོས་ཅན་དག་ཏུ་ནི་དུས་ནམ་ཞིག་མགོ་སྙོམས་བྱེད་པར་འགྱུར་བ་སྟེ་བདག་གི་ལུས་འདི་ཡང་འདི་ལྟ་བུའི་རང་བཞིན་ཅན་འདི་ལྟ་བུའི་ཆོས་ཅན་ཆོས་ཉིད་འདི་ལས་མ་འདས་པའོ་ཞེས་མཚུངས་པར་བསྒོམ་པར་འོགྱུར་སྙམ་དུ་སྨོན་པ་ནི་ལུས་མི་རྟག་པར་ཡིད་ལ་བྱེད་པ་ཡིན་ལ། དུར་ཁྲོད་སོང་ནས་ཞེས་པ་འདི་ལ། འགྲེལ་ཆེན་སོགས་སུ། ལུས་ཀྱི་གཉུག་མའི་སར་སོང་ནས། །ཞེས་ཡོད་དེ། ལུས་འདི་ད་ལྟ་རིང་དུ་གནས་ཀྱང་མཐར་ཕལ་ཆེར་དེར་འགྲོ་དགོས་པས་ན་ལུས་ཀྱི་གཉུག་མའི་ས་ཞེས་བརྗོད་པ་ཡིན་ལ། དེར་སོང་ནས་སྒོམ་པ་ནི་སྐྱོ་བ་སྐྱེད་པའི་ཆེད་དོ།།
 
 དེ་བཞིན་དུ་ད་ལྟ་གསོན་པའི་གནས་སྐབས་ཀྱི་བདག་གི་ལུས་ནི་བྱིས་པའི་བློས་གཙང་བར་བཟུང་བ་འདི་ཉིད་ཀྱང་མཐར་བདག་ཉིད་ཤི་ནས་དུར་ཁྲོད་དུ་བསྐྱལ་བའི་རོ་རུལ་བར་གྱུར་པ་གང་གི་དྲི་ཤིན་ཏུ་ང་བ་ཤིན་ཏུ་མནམ་པ་དེ་ཡིས་མི་གཙང་བའི་ཤ་ཁྲག་སོགས་ཀྱི་ཁ་ཟས་དོན་དུ་གཉེར་ནས་ཚོལ་བའི་ཕྱིར་རྒྱུག་པའི་ཝ་དང་ཅེ་སྤྱང་དག་དང་བྱ་རྒོད་སོགས་ཀྱང་དེ་ཡི་གྲོང་དུ་ཉེ་བར་འགྲོ་མི་བཟོད་པའམ་འགྲོ་འདོད་པར་མི་འགྱུར་བ་དེ་ལྟ་བུར་ནི་གདོན་མི་ཟ་བར་འགྱུར་བ་ཉིད་རིང་བོར་མི་ཐོགས་པར་ངེས་པར་འོང་སྙམ་དུ་དུར་ཁྲོད་ཀྱི་རོ་རུལ་དང་མཚུངས་པར་སྒོམ་པ་ནི་ལུས་མི་གཙང་བར་ཡིད་ལ་བྱེད་པའོ། །དེ་ལྟར་ཡིད་བྱེད་གཉིས་ཀྱི་སྒོ་ནས་སྒོམ་པའི་ཚུལ་འདི་ནི་བསླབ་བཏུས་སུ་ཡུམ་མདོ་དྲངས་པ་ལས། རབ་འབྱོར་གཞན་ཡང་བྱང་ཆུབ་སེམས་དཔའ་དུར་ཁྲོད་དུ་སོང་སྟེ་དུར་ཁྲོད་དུ་བོར་བ་རོའི་གནས་སུ་བསྐྱལ་བ་ཤི་ནས་ཞག་གཅིག་ལོན་པའམ་ཤི་ནས་ཞག་གཉིས་ལོན་པའམ་ཤི་ནས་ཞག་གསུམ་ལོན་པའམ་ཤི་ནས་ཞག་བཞི་ལོན་པའམ་ཤི་ནས་ཞག་ལྔ་ལོན་པའམ་རྣམ་པར་བམ་པའམ་རྣམ་པར་སྡོས་པའམ་རྣམ་པར་ག རྣགས་པའམ་རྣམ་པར་འབུས་གཞིག་པའི་རོ་སྣ་ཚོགས་མཐོང་ན་དེ་ལུས་འདི་ཡང་དེ་ལྟ་བུའི་རང་བཞིན་ཅན་ནོ། །དེ་ལྟ་བུའི་ཆོས་ཅན་ནོ་ཆོས་ཉིད་འདི་ལས་མ་འདས་པའོ་ཞེས་ལུས་འདི་ལ་ཡང་དེ་དང་སྦྱོར་རོ་ཞེས་སོགས་དང༌། ཡང་གང་གི་ཚེ་དུར་ཁྲོད་དུ་བོར་བ་རྣམ་པར་ཟོས་པ་མི་གཙང་བ་དྲི་ང་བ་མཐོང་ན་སོགས་དང༌། ཀེང་རུས་དང་ཤ་དང་ཁྲག་ར་རི་ཆགས་པ་ཆུ་རྒྱུས་བྲང་བྲེང་ཆགས་པ་མཐོང་ན་སོགས་དང༌། གཞན་ཡང་གང་གི་ཚེ་དུར་ཁྲོད་ན་ཀེང་རུས་སུ་གྱུར་པ་ཤ་དང་ཁྲག་དང་ཆུ་རྒྱུས་མེད་པ་མཐོང་ན་དེ་ལུས་འདི་ཡང་ཞེས་བྱ་བ་སྔ་མ་བཞིན་ནོ་ཞེས་སོགས་རྒྱ་ཆེར་གསུངས་པ་ལྟར་རོ།།
 
 མཛའ་བཤེས་ལ་ཆགས་པ་སྤོང་བ་ནི། གཞན་ཡང་དབེན་པ་ལ་མི་སྤྲོ་བའི་རྒྱུ་གཉེན་བཤེས་དང་མི་འབྲལ་བར་འདོད་པའི་སྲེད་པ་སྤང་བར་བྱ་རིགས་ཏེ། སྔ་མ་ནས་འདིར་སྐྱེ་བའི་ཚེ་ཡང་། མཛའ་བཤེས་སོགས་དང་འགྲོགས་ནས་འོང་བ་མིན་པར་རང་གི་ལུས་འདི་གཅིག་པུ་བྱུང་བར་གྱུར་པ་ཡིན་ལ། །དེ་ལྟ་བུའི་ལུས་དེ་ཡང་དང་བོར་རང་དང་ལྷན་ཅིག་ཏུ་སྐྱེས་པའི་ཤ་དང་རུས་པའི་ཚོགས་དག་ཀྱང་མཐར་ཤི་བའི་ཚེ་ཞིག་སྟེ་སོ་སོར་འགྱེས་ཤིང་འབྲལ་བར་འགྱུར་བ་ཡིན་ན་དང་པོ་ནས་འབྲེལ་མེད་ཀྱི་ལས་སོ་སོ་བའི་དབང་གིས་འོངས་ཤིང་འདུས་པའི་གཉེན་གྲོགས་སོགས་མཛའ་བ་གཞན་དག་དང་སོ་སོར་གྱེས་ནས་འབྲལ་བར་འགྱུར་བ་ལྟ་ཅི་ཞིག་སྨོས་ཞེས་དེ་གཉིས་ཀ་དང་མྱུར་དུ་འབྲལ་བར་ཡིད་ལ་བྱེད་པའོ། །ཡང་སྒྲས་ལུས་ཀྱང་འདོར་ཞིང་འབྲལ་ན་མཛའ་བཤེས་དང་འབྲལ་བ་སྨོས་ཅི་འཚལ་ཞེས་སྡུད་པའོ། །འདིས་རང་ལུས་ཀྱང་མི་རྟག་པས་ཆགས་མི་རིགས་ན་མི་རྟག་པའི་མཛའ་བཤེས་ལ་དེ་བས་ཀྱང་ཆགས་མི་རིགས་ཞེས་བསྟན་ནས་དེས་ན་དེ་དག་ལ་མ་ཆགས་པར་དབེན་པར་འགྲོ་རིགས་ཞེས་ཀྱང་བསྟན་ཏོ། །དེ་ལྟར་མདོ་ལས། བདག་ལ་ཤིན་ཏུ་ཕངས་པའི་ལུས་འདི་ཡང༌། །ཤི་བའི་དུས་ན་རྫ་ཞིག་བཞིན་དུ་འབོར། ། ལྷན་ཅིག་སྐྱེས་པའི་ཤ་རུས་གཉིས་ཀྱང་འབྱེ། །དབང་མེད་བདག་ཉིད་གཅིག་པུ་འཁྱམས་ནས་ནི། །ལས་ཀྱི་དབང་གིས་གང་དུ་སྐྱེས་གྱུར་ན། །དེ་བས་ལུས་ཀྱི་ཕྱིར་ནི་སྡིག་མི་བྱ། །ཞེས་དང༌། ཀ་ནི་ཀའི་སྤྲིང་ཡིག་ལས་ཀྱང་། །འཆི་བདག་གིས་ནི་དྲངས་པ་ན། །དགེ་དང་སྡིག་པ་མ་གཏོགས་པ། །འགྲོ་བ་ཐམས་ཅད་ཕྱིར་ལོག་ནས། །འགའ་ཡང་ཁྱོད་རྗེས་མི་འབྲང་བར། །མཁྱེན་པར་མཛོད་ལ་ལེགས་པར་སྤྱོད། །ཅེས་སོ།།་
 
 གཞན་ཡང་མཛའ་བཤེས་ལ་ཆགས་མི་རིགས་པའི་རྒྱུ་མཚན་ལ། སྡུག་བསྔལ་མྱོང་བའི་གྲོགས་མི་བྱེད་པས་ཆགས་མི་རིགས་པ་ནི། མཛའ་བཤེས་རྣམས་ནི་བདེ་སྐྱིད་ལ་མཉམ་དུ་སྤྱོད་པ་དང་སྡུག་བསྔལ་ཐུན་མོང་དུ་འཁུར་བའི་གྲོགས་ཡིན་པས་དེ་དག་དང་འབྲལ་མི་ཕོད་པས་དབེན་པར་མི་འགྲོའོ་སྙམ་ན། ། ད་ལྟ་རེ་ཞིག་ལྷན་ཅིག་ཏུ་གནས་ཀྱང་དེ་ལ་ཆགས་མི་རིགས་ཏེ། གང་གི་ཕྱིར་ན། དང་པོ་གང་དུ་སྐྱེས་བའི་ཚེ་ན་མཛའ་བཤེས་སོགས་ཀྱི་གྲོགས་སུ་ཡང་མེད་པར་རང་གཅིག་པུ་ཉིད་དུ་སྐྱེ་བར་འགྱུར་ཞིང་མཐར་འཆི་བའི་ཚེ་ནའང་དེ་ཉིད་གཅིག་པུར་འཆི་སྟེ་གྲོགས་སུ་ཡང་མེད་ལ། ད་ལྟར་རང་གིས་ན་ཚ་བཀྲེས་སྐོམ་སོགས་ཀྱི་སྡུག་བསྔལ་སྣ་ཚོགས་མྱོང་བའམ་རང་དང་ཉེ་དུ་དེ་དག་སོགས་ཀྱི་ཆེད་དུ་སྡིག་པ་མང་པོ་བསགས་པའི་རྣམ་སྨིན་དུ་གྱུར་པའི་སྡུག་བསྔལ་དང་ཡིད་མི་བདེ་དྲག་པོ་མྱོང་བ་ན་ཡང་དེའི་སྐལ་བ་སྟེ་བགོ་སྐལ་ཆ་ཤས་ཙམ་ཞིག་ནི་གཞན་གཉེན་བཤེས་སོགས་ཀྱིས་མི་ལེན་ཞིང་འཁུར་བའི་གྲོགས་མི་བྱེད་ན་དགེ་ཆོས་སྒྲུབ་པ་ལ་འཇུག་པའི་གེགས་འབའ་ཞིག་བྱེད་པའི་གཉེན་བཤེས་མཛའ་བས་ཅི་ཞིག་བྱ་སྟེ་དགོས་ཅུང་།ཟད་ཀྱང་མེད་པའི་ཕྱིར་ཆགས་མི་རིགས་སོ་སྙམ་དུ་ཆགས་པའི་ཉེས་དམིགས་ཡིད་ལ་བྱེད་པའོ། །རྒྱལ་པོ་ལ་གདམས་པར། འཆི་བའི་ཚེ་ན་ཕ་མ་བུ་ཚ་དང༌། །ཕུ་ནུ་མཛའ་བཤེས་བྲན་ཁོལ་ནོར་ཀུན་ཀྱང་། །བདག་ཉིད་འཆི་བའི་ཕྱི་ན་འོང་མེད་པས། །སྡུག་བསྔལ་སྐལ་ལེན་འགའ་ཡང་ཡོད་མ་ཡིན། །།དེ་བས་སྐྱེས་ཀྱང་བདག་ཉིད་གཅིག་པུར་སྐྱེ། །ཐ་མ་འཆི་ཡང་བདག་ཉིད་གཅིག་པུ་འཆི། །ཞེས་དང༌། དཔས་བྱིན་གྱིས་ཞུས་པ་ལས་ཀྱང་། འདྲེས་པའི་ལས་ཀྱིས་ལོངས་སྤྱོད་ཚོལ་བྱེད་ཅིང་། །བུ་དང་དེ་བཞིན་ཆུང་མ་གསོ་བར་བྱེད། །ཤིན་ཏུ་སྡུག་བསྔལ་གྱུར་པ་དེ་དུས་ན། །བུ་དང་ཆུང་མ་སྐྱབས་སུ་འགྱུར་མ་ཡིན། །ཇི་ལྟར་སྣ་ཚོགས་ལས་ཀྱིས་བླངས་པ་བཞིན། །བུ་དང་ཆུང་མ་དག་ཀྱང་འདོར་བར་འགྱུར། །བདག་ཉིད་གཅིག་པུས་སྡུག་བསྔལ་མྱོང་བར་འོང་། །དེ་དག་དེ་ཚེ་བདག་གི་སྐལ་མི་ལེན། །ཞེས་གསུངས་པ་ལྟར་རོ།།
 
 གནས་ཁང་གཅིག་ཏུ་ཚོགས་པའི་མགྲོན་པོ་དང་འདྲ་བས་ཆགས་མི་རིགས་པ་ནི། དཔེར་ན་བཤུལ་ལམ་རིང་པོ་དག་ཏུ་ནི་ལྷན་ཅིག་དོན་མཐུན་པར་ཞུགས་པའི་མགྲོན་པོ་རྣམས་ནུབ་མོ་སྡོད་པའི་ཚེ་ཇི་ལྟར་མགྲོན་ཁང་སོགས་ཀྱི་གནས་གཅིག་ནི་འཛིན་ཅིང་མཉམ་དུ་སྡོད་པར་བྱེད་ལ་སང་འགྲོ་བའི་ཚེ་ཡུལ་གཞན་དང་གཞན་དུ་སོ་སོར་འགྲོ་བ་ལྟར། དེ་བཞིན་དུ་སྲིད་པ་རྒྱུད་ལྔའི་ལམ་རིང་པོ་དག་ཏུ་ཞུགས་པའི་སྐྱེ་བོའང་ལས་སོ་སོ་པ་མཐུན་པར་བསགས་པའི་དབང་གིས་ད་ལྟ་ལན་རེས་འགའ་ཙམ་དུ་རུས་གཅིག་པའི་གཉེན་དང་སྣག་གི་གཉེན་མཚམས་སོགས་དང་སྐྱེ་བའི་གནས་རིས་མཐུན་པ་གཅིག་ཏུ་ནི་ལྷན་ཅིག་ཚོགས་ནས་སྐྱེ་བ་ཡོངས་སུ་འཛིན་པ་ཙམ་དུ་ཟད་ཀྱི་ཕ་རོལ་དུ་འགྲོ་བའི་ཚེ་ལས་ཀྱི་དབང་གིས་གནས་རིས་གཞན་དང་གཞན་དུ་སོ་སོར་འགྲོ་བར་བྱེད་པ་ལས་སྐྱེ་བ་སྔ་ཕྱི་ཐམས་ཅད་དུ་འབྲལ་མེད་དུ་ཚོགས་པ་མ་ཡིན་པས་ཆགས་མི་རིགས་སོ་སྙམ་དུ་གནས་གཅིག་ཞག་གཅིག་གི་མགྲོན་པོ་དང་འདྲ་བར་༌་། ཡིད་ལ་བྱེད་པའོ། །ཡང་ལམ་དག་ཏུ་ནི་ཞུགས་པའི་མགྲོན་པོ་རྣམས་ནུབ་མོ་སྡོད་པའི་ཚེ་ཇི་ལྟར་གནས་ནི་སོ་སོར་འཛིན་པར་བྱེད་པ་དེ་བཞིན་དུ་སྲིད་པའི་ལམ་དུ་ཞུགས་པའི་གཉེན་བཤེས་སོགས་རིས་གཅིག་པའང་འདི་ནས་འཕོ་བའི་ཚེ་ལས་ཀྱི་དབང་གིས་སྐྱེ་བའི་གནས་སོ་སོ་བ་ནི་ཡོངས་སུ་འཛིན་པ་ལས་ལྷན་ཅིག་ཏུ་འགྲོ་བ་མེད་པས་ཆགས་མི་རིགས་ཞེས་འཆད་པ་དང༌། ཡང་ལམ་དག་ཏུ་ཞུགས་པའི་མགྲོན་པོ་རྣམས་ཇི་ལྟར་གནས་ནི་གཅིག་སྤངས་ནས་གཅིག་འཛིན་པར་བྱེད་པ་ལྟར། དེ་བཞིན་དུ་སྲིད་པའི་ལམ་དུ་ཞུགས་པའང་སྐྱེ་བའི་གནས་གཅིག་སྤངས་ནས་གཅིག་ནི་ཡོངས་སུ་འཛིན་ཞེས་བཤད་པའང་སྣང་མོད།འོན་ཀྱང་སྔ་མ་ལྟར་ལེགས་སམ་སྙམ་མོ། །མདོ་ལས། སྐད་ཅིག་ཚེ་ལ་མཐུན་པའི་ཉེ་གཞི་རྣམས། །མགྲོན་པོ་གནས་མཐུན་ཙམ་སྟེ་སོ་སོར་འགྲོ། །ཞེས་སོ།།
 
 ད་ལྟ་ནས་ནགས་སུ་འགྲོ་རིགས་པར་གདམས་པ་ནི། གནས་ཡུལ་གཉེན་བཤེས་སོགས་དང་འབྲལ་མི་ཕོད་པས་ནགས་སུ་མི་འགྲོའོ་སྙམ་ན། སྤྱིར་སྐྱེས་ཚད་འཆི་བར་ངེས་ལ་ཤི་ནས་དུར་ཁྲོད་སོགས་སུ་སྐྱེལ་བའང་ཤས་ཆེ་བས་ན་རང་ཉིད་ཀྱང་མཐར་ཤི་བའི་ཚེ་གཉེན་དང་གྲོགས་སོགས་ཀྱི་འཇིག་རྟེན་པ་རྣམས་སྡུག་པ་དང་བྲལ་བའི་མྱ་ངན་གྱི་ཤུགས་ཀྱིས་ཀུན་ནས་གདུངས་ཤིང་ཀྱི་ཧུད་ཕ་ཀྱི་ཧུད་མ་ཀྱི་ཧུད་བུ་ཞེས་སོགས་ཀྱི་སྨྲེ་སྔགས་འདོན་པ་དང་བཅས་བཞིན་དུ་ཇི་སྲིད་ཕུང་པོ་སྐྱེལ་མཁན་གྱི་སྐྱེས་བུ་བཞི་ཡིས་ནི་གྲོང་ངམ་ཁྱིམ་དེ་ནས་མལ་ཁྲི་དེ་ལས་ཤི་བའི་ལུས་དེ་ནི་མ་བཏེག་ཅིང་མ་བཏོན་པ་ཡི་སྔ་རོལ་དེ་སྲིད་དུ་ནི་ནགས་སུ་སོང་ལ་གནས་དང་གྲོགས་སོགས་གང་ལའང་ཆགས་མེད་ཞེན་མེད་ཀྱི་སྒོ་ནས་ཕྱི་མར་ཕན་པའི་ཆོས་ལ་བརྩོན་པར་གྱིས་ཤིག་ཅེས་གདམས་པ་སྟེ་མྱ་ངན་དང་བཅས་ནས་མ་བསྐྱལ་བའི་གོང་ནས་མྱ་ངན་མེད་པར་འགྲོ་རིགས་པར་བསྟན་པའོ། །ཡོན་ཏན་གྱི་ཁྱད་པར་ཇི་ལྟ་བུ་དང་ལྡན་པའི་དབེན་པའི་ནགས་ཁྲོད་དུ་འགྲོ་ན། དཀོན་མཆོག་སྤྲིན་ལས། གནས་གང་ན་བསོད་སྙོམས་བླང་བའི་ཡུལ་དང་ཧ་ཅང་མི་ཉེ་ཧ་ཅང་མི་རིང་བ་དང༌། གནས་གང་ན་ཆུ་དྭངས་ཤིང་རྙོག་པ་མེད་པ་གཙང་ཞིང་དྲི་མ་མེད་པ་ཚེགས་ཆུང་བ་ཡོད་པ་དང་། གནས་གང་ན་ཤིང་ཕུན་སུམ་ཚོགས་པ་མེ་ཏོག་དང་འབྲས་བུ་ཕུན་སུམ་ཚོགས་པ་ལོ་མ་ཕུན་སུམ་ཚོགས་པ་གཅན་གཟན་ཁྲོ་བོ་མེད་པ་ཕུག་དང་ལྡན་པ་སྨན་ལྗོངས་དང་ལྡན་པ་༌ཐག་ཐུག་མེད་པ་འགྲོ་ན་བདེ་བ་ཞི་བ་གཉིས་སུ་མེད་པའི་གནས་དེ་འདྲ་བ་དག་ན་གནས་སོ་ཞེས་གསུངས་ཤིང༌། མདོ་རྒྱན་ལས་ཀྱང་། བློ་ལྡན་གང་དུ་སྒྲུབ་པའི་ཡུལ། །ལེགས་པར་རྙེད་དང་གནས་བཟང་དང༌། །ས་བཟང་བ་དང་གྲོགས་བཟང་དང༌། །རྣལ་འབྱོར་བདེ་བའི་ཡོན་ཏན་ལྡན། །ཞེས་ཡོན་ཏན་ལྔ་དང་ལྡན་པའི་གནས་སུ་སོང་ནས་སྡོད་པ་ནི་མཐུན་པའི་ཡུལ་ན་གནས་པ་སྟེ་ཞི་གནས་ཀྱི་ཚོགས་་རྣ་བདང་བོ་ཡིན་ལ། དེ་བཞིན་དུ་འདོད་པ་ཆུང་བ། ཆོག་ཤེས་པ། བྱ་བ་མང་པོ་ཡོངས་སུ་སྤངས་པོ། ཚུལ་ཁྲིམས་རྣམ་པར་དག་པ། འདོད་པའི་རྣམ་རྟོག་སོགས་ཡོངས་སུ་སྤོང་བ་སྟེ་ཞི་གནས་ཀྱི་ཚོགས་དྲུག་གསུངས་ལ་དེ་དག་ནི་གོང་འོག་རྣམས་སུ་འཆད་པ་ལྟར་རོ།།
 
 དབེན་པར་སོང་བའི་ཕན་ཡོན་ནི། ནགས་སུ་སོང་བ་ལ་ཡོན་ཏན་གྱི་ཁྱད་པར་ཅི་ཡོད་སྙམ་ན། །རང་ཉིད་ཁྱིམ་གྱི་གནས་ནས་བྱུང་སྟེ་ཆགས་པ་སྐྱེ་ཡུལ་གྱི་གཉེན་བཤེས་མེད་ཅིང་དགྲ་སོགས་གནོད་བྱེད་ཀྱི་ཡུལ་ལ་ཁྲོ་བ་དང་འཁོན་དུ་འཛིན་པའང་མེད་པར་བྱས་ནས་ད་ལྟ་ནས་ལུས་འདི་གཅིག་པུ་དབེན་པའི་གནས་སུ་རང་ཉིད་ཀྱིས་བསྐྱལ་ནས་དེར་གནས་བཅས་ཏེ་བསྡད་པ་ན་ཉེ་དུ་སོགས་ཀྱིས་ཀྱང་མ་ཤི་བའི་སྔ་རོལ་ནས་ཤི་བ་དང་འདྲ་བར་བརྩིས་ནས་ཆགས་ཞེན་དང་བྲལ་བར་གྱུར་ན་ཕྱིས་ཤི་བའི་ཚེ་ནའང་གསན་དུ་མྱ་ངན་བྱེད་པ་སུ་ཡང་མེད་ལ། དེར་མ་ཟད་ཡོན་ཏན་གཞན་ཡང་ཡོད་དེ། དེར་རང་འཆི་བའི་ཚེ་གཉེན་དང་དགྲ་ལྟ་བུ་དྲུང་ན་འཁོད་པའི་སྐྱེ་བོ་སུ་དག་གིས་ཀྱང་རིམ་པར་ཡིད་གདུང་བས་མྱ་ངན་བྱེད་པ་དང་ཁོང་ཁྲོ་སློང་བ་སོགས་ཀྱིས་གནོད་བྱེད་པ་ལྟ་བུ་གང་ཡང་མེད་དེ་དེ་ལྟ་བུ་འབྱུང་གིས་དོགས་ནས་དེ་དག་སྔ་ནས་སྤངས་ཟིན་པས་སོ་ཞེས་སམ། 
 
 བླ་མ་རྗེའི་ཞལ་རྒྱུན་ལྟར་ན། རང་གཞན་ལ་དེ་ལྟའི་འཆི་བ་འོང་བ་སྔ་ནས་ཤེས་ཏེ་དབེན་པ་དེར་འོང་ནས་གནས་པའི་གྲོགས་རི་ཁྲོད་པ་ལྟ་བུ་དྲུང་ན་ཉེ་བར་འཁོད་པ་སུ་དག་ཀྱང་མྱ་ངན་དང་སྨྲེ་སྔགས་འདོན་པ་སོགས་ཀྱིས་གནོད་པ་བྱེད་པ་མེད་པས་ཞེས་བཤད་དགོས་ལ༑ཡང་དྲུང་ན་འཁོད་པ་ཞེས་པ་ཉེ་འབྲེལ་གྱི་མིང་གི་རྣམ་གྲངས་ཡིན་ལ་དེ་འདྲའི་གཉེན་སུ་དག་པཀྱང་རང་རང་ཡིད་གདུང་བའི་མྱ་ངན་དང་གནོད་པ་བྱེད་པ་མེད་པའམ་ཉེ་དུ་རྣམས་ཀྱིས་ཡིད་གདུང་བྱེད་པ་མཐོང་ནས་འཆི་བ་པོ་དེ་ལ་མྱ་ངན་དང་གནོད་པ་སྐྱེད་པར་བྱེད་པ་མེད་ཅེས་འཆད་པ་ནི་འགྲེལ་ཆེན་ལ་ལྟར་དང༌། དེ་བཞིན་དུ་དྲུང་ན་འཁོད་པའི་བྱ་དང་རི་དྭགས་སོགས་སུ་དག་ཀྱང་མྱ་ངན་དང་སྨྲེ་སྔགས་འདོན་པ་སོགས་ཀྱི་གནོད་པ་བྱེད་པ་མེད་ཅེས་འཆད་པའང་རུང་སྟེ། སུ་དག་ཀྱང་ཞེས་པའི་ཚིག་གིས་བསྡུས་པས་སོ། །གང་ལྟར་ཡང་གཞན་མྱ་ངན་དང་གནོད་པ་བྱེད་བའམ་མྱ་ངན་གྱིས་གནོད་པ་བྱེད་པ་མེད་པས་ན་བདག་མེད་མི་དགའ་བའི་རྐྱེན་མེད་ལ། དེར་མ་ཟད་དབེན་བར་རྣམ་གཡེང་གི་རྐྱེན་མེད་པར་འཆི་བ་འདི་ཡིས་སངས་རྒྱས་རྗེས་སུ་དྲན་པ་དང༌། སོགས་སྒྲས་ཆོས་དང་དགེ་འདུན་སོགས་རྗེས་སུ་དྲན་པ་དང་བྱང་ཆུབ་ཀྱི་སེམས་རྣམ་པ་གཉིས་སྒོམ་པ་སོགས་དགེ་བའི་དམིགས་རྣམས་ཡིད་ལ་བྱེད་པ་ལ་སུས་ཀྱང་སེམས་རྣམ་པར་གཡེང་བར་འགྱུར་བ་མེད་པས་ན་དགེ་བའི་བསམ་པ་མི་ཉམས་ཤིང་པ་གོང་དུ་འཕེལ་བ་སོགས་ཀྱི་ཕན་ཡོན་ཡང་འབྱུང་ངོ་། །འཆི་ཀའི་ཚེ་སངས་རྒྱས་རྗེས་དྲན་གྱི་དད་པས་བསྐྱབས་འགྲོ་སོགས་བྱེད་པ་ནི་དེའི་དུས་ཀྱི་ཉམས་ལེན་མཆོག་ཡིན་ཏེ། ཟླ་བ་སྒྲོན་མེར། ལུས་དང་ངག་དང་ཡིད་རབ་དང་བ་ཡིས། །རྟག་ཏུ་སངས་རྒྱས་དག་གི་བསྔགས་པ་བརྗོད། །དེ་ལྟར་དེས་ནི་སེམས་ཀྱི་རྒྱུན་བསྒོམས་པས། །ཉིན་མཚན་དུ་ཡང་འཇིག་རྟེན་མགོན་པོ་མཐོང༌། །ནམ་ཞིག་དེ་ནི་ན་ཞིང་མི་བདེ་ནས། །ཤི་ལ་ཐུག་པའི་སྡུག་བསྔལ་ཚོར་བྱུང་ན། །སངས་རྒྱས་ལ་ནི་དྲན་པ་མི་ཉམས་ཏེ། །སྡུག་བསྔལ་ཚོར་བས་འཕྲོག་པར་ཡོང་མི་འགྱུར། །ཞེས་དང༌། དཀོན་མཆོག་སྒྲོན་མེར་ཡང་།སངས་རྒྱས་བསྟན་པའི་འོད་ཟེར་རབ་བཀྱེ་ཞིང་། །ཚེ་ཟད་མཐར་ནི་ཇི་སྙེད་དེས་བསྐུལ་བ། །སངས་རྒྱས་རྗེས་དྲན་སངས་རྒྱས་མཐོང་བར་འགྱུར། །དེ་དགཤི་འཐོས་སངས་རྒྱུས་བཞུགས་ཤིང་འགྲོ། །འཆི་བའི་དུས་སུ་སངས་རྒྱས་དྲན་བྱས་ཏེ། །དགའ་འགྱུར་རྒྱལ་བའི་སྐུ་གཟུགས་བསྟན་བྱས་ཤིང༌། །འཆི་ཀར་སངས་རྒྱས་སྐྱབས་སུ་གཏང་བརྗོད་པས། །སངས་རྒྱས་སྟོན་པའི་འོད་ཟེར་དེས་འཐོབ་པོ། །ཞེས་གསུངས། བསླབ་བཏུས་ཀྱི་བསོད་ནམས་སྤེལ་བའི་སྐབས་སུ་སངས་རྒྱས་རྗེས་དྲན་སོགས་སྒོམ་ཚུལ་རྒྱས་པར་གསུངས་སོ། །དེ་ལྟ་བུའི་ལམ་གྱི་ཉམས་ལེན་ལ་གོམས་པར་བྱས་པ་དང་ཚངས་སྤྱོད་ལ་གནས་པ་སོགས་ལ་འཆི་བའི་ཚེ་མྱ་ངན་མེད་ཅིང་བདེ་ནས་བདེ་བར་འགྲོ་སྟེ། འདུལ་བ་ལུང་ལས། ཚངས་སྤྱོད་ལེགས་པར་སྤྱད་པ་དང༌། །ལམ་ནི་ལེགས་པར་གོམས་པ་ཡིས། །འཆི་བའི་ཚེ་ན་མྱ་ངན་མེད། །འབར་བའི་ཁྱིམ་ནས་ཐར་པ་བཞིན། །ཞེས་སོ།།
 
 དབེན་པ་བསྟེན་པར་གདམས་པས་དོན་བསྡུ་བ་ནི། དེ་ལྟར་དབེན་པར་གནས་པ་ལ་ཡོན་ཏན་མང་དུ་ཡོད་པ་དེ་བས་ན་ཤིན་ཏུ་མདངས་དགའ་བ་སྟེ་ལུས་སེམས་ལ་བདེ་བ་སྐྱེད་པས་ཉམས་དགའ་བའི་ནགས་ཚལ་ཞེས་སམ་མདངས་གསལ་ཞིང་ཉམས་དགའ་བའི་ནགས་ཚལ་ནི་ཚེགས་ཆུང་ངུས་རྙེད་པའམ་དེར་འཚོ་བ་རྙེད་སླ་ཞིང་ཉེ་དུ་སོགས་སྐྱོང་མི་དགོས་པས་ཚེགས་ཆུང་བ་དང༌། ཆགས་སྡང་སོགས་ཉེས་སྤྱོད་ཉེ་བར་ཞི་བའི་བདེ་བ་སྐྱེད་པའམ་བདེ་སྐྱིད་དང་ལྡན་ཅིང་སྒོ་གསུམ་གྱི་རྣམ་པར་གཡེང་བ་ཐམས་ཅད་ཞི་བར་བྱེད་པའི་གནས་དེར་མི་དགེ་བས་སྦྱོར་བར་གྲོགས་ངན་མེད་པར་བདག་ཉིད་གཅིག་པུ་ཆགས་མེད་ཞེན་མེད་དུ་གནས་པར་བྱ་ལ། 
 
 དེ་ལྟར་ལུས་དབེན་པར་གནས་ཤིང་དེ་ནས་སེམས་ཀྱང་དབེན་པར་བྱ་བའི་ཆེད་དུ་འདོད་པའི་རྣམ་རྟོག་སོགས་ཉོན་མོངས་པ་ཅན་གྱི་བསམ་པ་གཞན་ནི་ཀུན་བཏང་བ་སྟེ་སྤངས་ནས་ཐེག་ཆེན་ལ་ཞུགས་པ་བདག་རང་གི་རྒྱུད་ཀྱི་ཉམས་ལེན་གྱི་གཙོ་བོ་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་གཉིས་པོ་མ་སྐྱེས་པ་སྐྱེད་པ་དང་སྐྱེས་པ་གོང་འཕེལ་དུ་གཏོང་བའི་ཐབས་འབའ་ཞིག་ལ་སེམས་པ་གཅིག་པུ་ཡིས་སེམས་ནི་ཞི་གནས་ཀྱི་ཏིང་ངེ་འཛིན་ལ་རྩེ་གཅིག་ཏུ་མཉམ་པར་གཞག་པར་༌བྱ་བའི་ཕྱིར་དང་། དེའི་ངང་ནས་གནས་ལུགས་ཀྱི་དོན་ལ་སོ་སོར་དཔྱོད་པའི་ལྷག་མཐོང་གིས་ཉོན་མོངས་པ་ཅན་གྱི་སེམས་དུལ་བར་བྱ་བའི་ཕྱིར་དུ་རབ་ཏུ་བརྩོན་པར་བྱའོ་ཞེས་གདམས་པའོ། །རྒྱུ་དཔེར། བདག་ལ་སེམས་པ་རྩེ་གཅིག་ཡིད། །སེམས་ནི་མཉམ་པར་གཞག་ཕྱིར་དང་། ཞེས་ཡོད་པར་བཤད་དོ། །དེ་ལྟར་ལུས་དབེན་པའི་ཐབས་སུ་གྲོང་དང་ཁྱིམ་སོགས་འདུ་འཛིའི་གནས་སྤངས་ཏེ་ར་བེན་པར་སོང་ནས་རང་གཅིག་པུར་གནས་ཏེ་སེམས་དབེན་པའི་ཐབས་སུ་འོག་ནས་འཆད་པ་ལྟར་གྱི་འདོད་པའི་རྣམ་རྟོག་དང་གནོད་སེམས་ཀྱི་རྣམ་པར་རྟོག་པ་སོགས་ཀྱི་བསམ་པ་གཞན་ཀུན་སྤངས་ནས་༌བྱང་ཆུབ་ཀྱི་སེམས་ཏིང་ངེ་འཛིན་གྱི་ངོ་བོར་མ་གྱུར་བར་དུ་སྒོམ་པར་བྱ་དགོས་ཏེ། ཏིང་རྒྱལ་ལས།གྲོང་དང་གྲོང་ཁྱེར་དག་ལ་དགའ་སྤོངས་ལ། །རྟག་ཏུ་དབེན་དང་ནགས་ཁྲོད་བསྟེན་པར་གྱིས། །བསེ་རུ་ལྟ་བུར་རྟག་ཏུ་གཉིས་མེད་བྱོས། །རིང་པོར་མི་ཐོགས་ཏིང་འཛིན་མཆོག་འཐོབ་འགྱུར། །ཞེས་དང༌། ཆོས་བཞི་བསྟན་པ་ལས་ཀྱང་། རི་དྭགས་རྒྱལ་པོ་བཞིན་དུ་འཇིགས་སྤངས་ཏེ། །མཁས་པས་དགོན་གནས་རྟག་ཏུ་བསྟེན་པར་བྱ། །ཞེས་དང་། བསམ་གཏན་ཆོས་དྲུག་ལས། མང་བོ་རྟག་ཏུ་འཐབ་འགྱུར་ཏེ། །གཉིས་པོ་དག་ནི་འགྲོན་ཟླར་འགྱུར། །གཞོན་ན་མ་ཡི་གདུ་བུ་བཞིན། །གཅིག་པུ་རྣམ་པར་རྒྱུ་བར་བྱ། །ཞེས་འདུ་འཛི་སྤངས་ནས་རང་གཅིག་པུར་གནས་དགོས་པར་གསུངས་སོ༑།དབེན་པའི་གནས་དེར་བསྒོམ་བྱའི་གཙོ་བོ་ནི་བྱང་ཆུབ་ཀྱི་སེམས་རྣམ་པ་གཉིས་ཡིན་ལ།གཞན་ཡང་དཀོན་མཆོག་སྤྲིན་ལས། དེ་གནས་དེར་གནས་ཤིང་གང་སྔོན་བཀླགས་པ་དང་སྔོན་ཐོས་པ་དེ་ཉིན་ལན་གསུམ་མཚན་ལན་གསུམ་དུ་ཧ་ཅང་མི་ཆེ་ཧ་ཅང་ཡང་མི་ཆུང་བ་དང༌། དབང་པོ་མི་རྒོད་ཅིང་ཕྱི་རོལ་དུ་མ་སོང་བའི་སེམས་དང་དད་པས་ཉེ་བར་འཚོ་ཞིང་ཚིག་ཉེ་བར་བཟུང་སྟེ་མཚན་མར་འཛིན་ཅིང་གཉིད་ཀྱིས་མ་ལོག་པ་ཁ་ཏོན་བྱེད་དོ་ཞེས་སོགས་གསུངས་པ་ལྟར་ཀློག་པ་དང་ཁ་ཏོན་དག་བྱ་ཞིང་དེར་འོངས་པ་ལ་ཆོས་སྟོན་པ་སོགས་ཀྱང་བྱའོ། །གནས་དེར་བསམ་སྤྱོད་ཇི་ལྟ་བུས་གནས་ཚུལ་ཡང་། དྲག་ཤུལ་ཅན་གྱིས་ཞུས་པ་ལས། བྱང་ཆུབ་སེམས་དཔའ་རབ་ཏུ་བྱུང་བ་དགོན་པ་ན་གནས་པས་འདི་ལྟར་བདག་ཅིའི་ཕྱིར་དགོན་པ་ན་གནས། དགོན་པ་ན་གནས་པ་འབའ་ཞིག་ནི་དགེ་སྦྱོང་མ་ཡིན་ཏེ། འདི་ན་མ་སྤྱངས་པ་མ་སྦས་པ་མ་ཞི་བ་མ་ཐུལ་བ་མ་འགྲུབ་པ་རབ་ཏུ་མི་བརྩོན་པ་འདི་ལྟ་སྟེ། རི་དྭགས་དང་སྤྲེའུ་དང་བྱ་མང་བོ་དང་ཆོམ་རྐུན་དང་གདོལ་བ་དག་ཀྱང་མང་དུ་གནས་ཏེ་དེ་དག་ཀྱང་དགེ་སྦྱོང་གི་ཡོན་ཏན་དང་ལྡན་པ་མ་ཡིན་པས་གང་གི་ཕྱིར་བདག་དགོན་པ་ནི་གནས་པ་འདི་ལྟ་སྟེ་དགེ་སྦྱོང་གི་དོན་དེ་ཡོངས་སུ་རྫོགས་པར་བྱའོ་སྙམ་དུ་བརྟག་པར་བྱའོ། །ཞེས་དང་། ཡང་། བདག་ཅིའི་ཕྱིར་དགོན་གིས་་པར་འོང་སྙམ་དུ་བརྟག་པར་བྱ་སྟེ་དེ་ཡང་འདི་ལྟར་བདག་ནི་འཇིགས་ཤིང་སྐྲག་པའི་ཕྱིར་དགོན་པར་འོངས་སོ། །། ཟཅི་ཞིག་གིས་འཇིགས་ཤིང་སྐྲག་ཅེ་ན། འདུ་འཛིས་འཇིགས་ཤིང་སྐྲག་གོ། །འགྲོགས་པས་འཇིགས་ཤིང་སྐྲག་གོ། །འདོད་ཆགས་དང་ཞེ་སྡང་དང་གཏི་མུག་གིས་འཇིགས་ཤིང་སྐྲག་གོ། ། ཞེས་པ་ནས། མདོར་ན་མི་དགེ་བའི་ཆོས་ཐམས་ཅད་ཡིད་ལ་བྱེད་པས་འཇིགས་ཤིང་སྐྲག་སྟེ་ཞེས་སོགས་ཀྱི་བར་དང༌། གལ་ཏེ་བདག་དགོན་པ་ལ་གནས་ལ་བདག་ཏུ་འཛིན་པ་ཡོངས་སུ་མ་སྤངས། བདག་བསྲུང་བ་ཡོངས་སུ་མ་སྤངས་ན་ནི་བདག་དགོན་པ་ལ་གནས་པ་དོན་མེད་པར་འགྱུར་རོ་སྙམ་དུ་སེམས་པར་བྱ་སྟེ་ཞེས་སོགས་དང་། རིན་པོ་ཆེའི་ཕུང་པོའི་མདོ་ལས་ཀྱང་། དགེ་སློང་དགོན་པ་བ་འབྲས་བུ་མ་ཐོབ་པ་སོ་སོའི་སྐྱེ་བོའི་དྲུང་དུ་སྡིག་སྦྲུལ་དང་གཅན་གཟན་གཏུམ་པོ་དག་འོངས་ན་དེས་དེ་ལ་འཇིགས་པ་དང་སྐྲག་པ་དག་མི་བྱའི་དེས་འདི་སྙམ་དུ་བདག་ཐོག་མ་ཉིད་ནས་ལུས་དང་སྲོག་བོར་ནས་དགོན་པའི་གནས་སུ་འོངས་ཀྱི་འདི་ལ་བདག་འཇིགས་པར་མི་བྱ་སྐྲག་པར་མི་བྱའི་བྱམས་པའི་སེམས་བསྐྱེད་པར་བྱ་ཞེས་པ་ནས། སངས་རྒྱས་བཅོམ་ལྡན་འདས་རྣམས་ཀྱང་དགྱེས་པར་འགྱུར་བ་དེ་ལྟར་བྱའོ་སྙམ་དུ་སེམས་བསྐྱེད་པར་བྱའོ་ཞེས་གསུངས་ཏེ་དེ་དག་རྒྱས་པར་བསླབ་བཏུས་སོགས་ལས་ཤེས་པར་བྱ་དགོས་ལ། དེ་དག་གི་དོན་ཡང་མདོར་ན་ཆགས་སྡང་ལ་སོགས་པའི་བསམ་པ་ཀུན་བཏང་ནས་དགེ་བའི་ཆོས་ལ་བརྩོན་པར་བྱས་ནས་དབེན་པའི་གནས་དེར་སྡོད་དགོས་ཞེས་པའོ། །རྣམ་བཤད་དུ་བསམ་པ་གཞན་ནི་ཞེས་པ་བསམ་གཏན་གྱི་སྒྲིབ་པ་ལྔ་དང་བདག་ལ་སེམས་པ་ཞེས་པ་བདག་ཅིའི་ཕྱིར་དགོན་པར་འོང་བསམ་ནས་བདག་ནི་སྒྲིབ་པ་སྤོང་བའི་དོན་དུ་འོངས་སོ་ཞེས་བཤད་ལ། ཡང་དགེ་ལྷས་བསམ་པ་གཞན་ནི་ཕ་རོལ་ལ་སེམས་པ་སྟེ། དཔེར་ན་གཞན་དུ། གཞན་དག་གིས་ནི་འཁྲུལ་བའམ། །གཞན་གྱིས་བྱས་པའམ་མ་བྱས་ལ། རྟོག་པར་མི་བྱ་བ་བདག་ཉིད་ཀྱི། །མཉམ་དང་མི་མཉམ་ཡང་དག་བརྟག །ཅེས་བཤད་པ་ལྟར་དང་། བདག་ལ་སེམས་པ་ནི་བྱ་ང་ཆུབ་ཀྱི་སེམས་ལ་སེམས་པ།གཅིག་པུ་ནི་དམིགས་པ་ལ་རྩེ་གཅིག་པའོ། །འོ་ན་བྱང་ཆུབ་ཀྱི་སེམས་ནི་གཞན་ལ་སེམས་པ་གཙོ་བོར་གྱུར་པ་མ་ཡིན་ནམ་ཞེ་ན། དེ་ཡིན་ཀྱང་བདག་མ་དུལ་བར་གཞན་གདུལ་བར་མི་ནུས་པས་ཐོག་མར་བདག་ལ་སེམས་པ་ཞེས་སྨོས་པ་ཡིན་ནོ་ཞེས་འཆད་ལ། རྒྱལ་སྲས་པའི་འགྲེལ་པར་ཡང་། གཞན་དག་གིས་ནི་འཁྲུལ་བའམ། ཞེས་པ་དྲངས་ཀྱང་འཆད་ཚུལ་སྔ་མ་དང་ཅུང་ཟད་མི་འདྲའོ། །འགྲེལ་པ་རྣམས་སུ། བསམ་པ་གཞན་ནི་ཀུན་བཏང་སོགས་ཀྱི་ཚིགས་བཅད་འདི་འོག་མ་རྣམ་རྟོག་དོར་བ་ལ་མར་སྦྲེལ་ནས་དེའི་མདོར་བསྟན་དུ་བྱས་ནས་བཤད་སྣང་ངོ༌།།་
 
 གཉིས་པ་རྣམ་རྟོག་དོར་བ་ལ་གཉིས། མདོར་བསྟན་པ། རྒྱས་པར་བཤད་པའོ།།དང་པོ་ནི། འཇིག་རྟེན་འདི་དང་སོགས་ཏེ། འཇིག་རྟེན་འདི་དང་འཇིག་རྟེན་ཕ་རོལ་དུའང་འདོད་པའི་ཡོན་ཏན་རྣམས་ལ་ཆགས་ཤིང་ཞེན་པས་ནི་ཕུང་ཁྲོལ་ལམ་ཉེས་དམིགས་ཆེན་པོ་སྐྱེད་པར་བྱེད་དེ། དེ་ཡང་ཚེ་འདིར་ནི་གཞན་གྱི་བུད་མེད་སོགས་ལ་ཆགས་པའི་རྒྱུས་ཕ་རོལ་གྱིས་སྲོག་ཕྲོགས་ནས་གསད་པ་དང་ལྕགས་སྒྲོག་སོགས་ཀྱིས་བཅིངས་པ་དང་རལ་གྲི་སོགས་ཀྱིས་ཡན་ལག་གཅོད་པ་སོགས་སྡུག་བསྔལ་དུ་མས་གདུང་བར་བྱེད་པ་མངོན་སུམ་དུ་མཐོང་ལ། འཇིག་རྟེན་ཕ་རོལ་ཏེ་སྐྱེ་བ་ཕྱི་མ་དག་ཏུ་ནི་དམྱལ་བ་ཡི་དྭགས་དུད་འགྲོ་ལ་སོགས་པའི་སྡུག་བསྔལ་མི་བཟད་པ་སྣ་ཚོགས་སྒྲུབ་པར་བྱེད་དེ། བུ་མོ་ཟླ་མཆོག་ལུང་བསྟན་པ་ལས། འདོད་པའི་ཁོལ་པོ་རྣམས་ནི་གཤགས་ཤིང་གཏུབས། །མགོ་དང་མིག་དང་རྐང་ལག་བཅད་ཕྱུང་གྱུར། །འདོད་ཆགས་ཀྱིས་ནི་སེམས་ཅན་དམྱལ་བར་ལྟུང༌། །འདོད་ཆགས་ཀྱིས་ནི་ཡི་དྭགས་དུད་འགྲོར་འགྲོ། །ཞེས་དང༌། སྐྱེས་རབས་ལས་ཀྱང་། འདོད་པའི་ཕྱིར་ནི་འཇིག་རྟེན་བཅིང་ཞིང་གསོད་པར་འགྱུར། །མྱ་ངན་གདུངས་ཤིང་འཇིགས་པ་མང་བོའི་སྡུག་བསྔལ་མྱོང་། །རྒྱལ་པོ་རྣམས་ཀྱང་འདོད་པའི་ཕྱིར་ནི་བརླག་པར་འགྱུར། །ཕྱི་མ་ལ་ཡང་ཆོས་ཉམས་སེམས་ཅན་དམྱལ་བར་ལྟུང་། །གང་གིས་མཛའ་བོ་རྣམས་དང་མྱུར་དུ་འཁོན་འབྱུང་འགྱུར། །གང་གིས་གཡོ་སྒྱུ་དྲི་མ་ཅན་གྱི་ལམ་དུ་འགྲོ། །གྲགས་པ་ཉམས་ཤིང་ཕྱི་མ་ལ་ཡང་སྡུག་བསྔལ་མྱོང༌། །དེ་དག་འཐོབ་པར་འགྱུར་བའི་རྒྱུ་ནི་འདོད་པ་ཡིན། །དེ་བས་རབ་དང་འབྲིང་དང་ཐ་མ་རྣམས། །འདི་དང་ཕ་རོལ་དུ་ཡང་འདོད་པས་གསོད་པར་བྱེད། །བདག་ལ་ཕན་འདོད་སྦྲུལ་གདུག་ཁྲོས་པ་བཞིན། །ཐུབ་པ་རྣམས་ནི་དེ་ལ་མི་བརྟེན་ནོ། །ཞེས་སོ། །འདོད་པའི་ཕྱིར་ལྷ་མོ་སུན་ད་དང་ཨུ་པ་སུན་ད་ཆགས་པས་ཕན་ཚུན་སྡུག་བསྔལ་བ་དང༌། ལྷ་མོ་སི་ཏའི་ཆེད་དུ་ར་མ་ཡ་ན་ཤི་བ་བཞིན་ནོ་ཞེས་བུ་སྟོན་གསུང་ངོ༌། །དེ་ལྟར་འདི་ཕྱིའི་ཉེས་དམིགས་རྣམས་ཤེས་པར་བྱས་ནས། འོག་ཏུ། དེ་ལྟར་འདོད་ལ་སྐྱོ་བྱས་ཏེ། ཞེས་པ་ལྟར་འདོད་པ་རྣམས་ལ་སྐྱོ་བ་བསྐྱེད་ནས་དེའི་ཕྱོགས་ལ་སེམས་རྣམ་པར་འཕྲོ་བ་སྤང་བར་བྱའོ།།གཉིས་པ་རྒྱས་པར་བཤད་པ་ལ་གསུམ། ནང་བུད་མེད་ཀྱི་སྲེད་པ་སྤོང་བ། ཕྱི་རྙེད་སོགས་ཀྱི་སྲེད་པ་སྤོང་བ། དབེན་པའི་ཡོན་ཏན་དྲན་པའོ། 
 
 དང་པོ་ལ་གསུམ། རྒྱུ་སྒྲུབ་དཀའ་བ། ངོ་བོ་མི་གཙང་བ། འབྲས་བུ་གནོད་པ་མང་བའོ།། ་དང་པོ་ནི། ཕོ་ཉ་སོགས་ཏེ། གཉེན་དུ་སྦྲེལ་བ་དང་གཞན་གྱི་བུད་མེད་དགུག་པ་ལ་སོགས་པའི་ཆེད་དུ་ཕན་ཚུན་ཕྲིན་སྐྱེལ་བའི་ཕོ་ཉ་སྟེ་སྐྱེས་པ་དང་ཕོ་ཉ་སྟེ་བུད་མེད་ལ་སྔོན་དུ་ཕྲིན་དང་སྐྱེས་བསྐུར་ཏེ་དེ་དང་བདག་འཕྲད་པར་བྱ་བ་གང་གི་ཕྱིར་དུ་ལན་དུ་མར་ཡང་ཡང་གསོལ་བ་བཏབ་ཅིང་ཞེས་པ་སྟེ། འདི་ནི། ཕོ་ཉ་ཕོ་ཉ་མོ་ལ་སྔོན། །ཞེས་པ་ལྟར་བཤད་པ་ཡིན་པས་དེ་ལྟར་བྱས་ན་འཆད་བདེ་ལ། དཔེ་འགའ་ཞིག་ཏུ། ཕོ་ཉ་ཕོ་ཉ་མོ་ཡིས་སྔོན། །ཞེས་ཡོད་པ་ལྟར་ན། ཕོ་ཉ་དང་ཕོ་ཉ་མོ་དེ་དང་དེ་ཡིས་དེ་དག་ཕན་ཚུན་མ་འཕྲད་པའི་སྔོན་དུ་ཕྲིན་བསྐྱལ་བ་ལ་བརྟེན་ནས་དེ་དག་འཕྲད་པར་བྱ་དགོས་པས་དེ་ལྟ་བུའི་དགོས་ཆེད་གང་གི་ཕྱིར་ཕྲིན་སྐྱེལ་མཁན་ལ་ལན་དུ་མར་གསོལ་བ་བཏབ་ཅིང་ཞེས་སྦྱར་དགོས་སམ་སྙམ་ལ། ཡང་ཕོ་ཉ་དང་ཕོ་ཉ་མོ་དེ་ཡིས་དེ་དག་མ་ཕྲད་པའི་སྔོན་དུ་འཕྲད་པར་བྱ་བ་གང་གི་ཕྱིར་དུ་ཕྲིན་སྐྱེལ་བའི་ཡུལ་དེ་ལ་ལན་དུ་མར་གསོལ་བ་བཏབ་ཅིང་ཞེས་བཤད་ནའང་རུང་ཙམ་མོ། །འོན་ཀྱང་འགྲེལ་བ་རྣམས་སུ་སྔ་མ་ལྟར་བཤད་འདུག་ལ་ཕྱི་མ་འདི་འཆད་མི་བདེ་བས་ཡིག་སྐྱོན་ཡིན་ནམ་བརྟག་གོ། །
 
 གང་ལྟར་ཡང་། རྒྱན་ལས། འདོད་ལྡན་སྐྱེ་བོ་འཇིགས་པ་ཆེ་ལ་འཇུག །ཅེས་པ་ལྟར་ཕྱི་མར་ངན་འགྲོའི་སྡུག་བསྔལ་གྱི་རྒྱུར་གྱུར་པའི་སྡིག་པ་རྣམས་སམ་ཚེ་འདིར་གཏམ་ངན་གྱི་གྲགས་པ་མིན་པ་འབྱུང་བ་ལའང་བུད་མེད་དང་འཕྲད་པ་གང་གི་དོན་དུ་མ་འཛེམས་ཤིང་ཇི་མི་སྙམ་པར་ཁྱད་དུ་བསད་དེ་གཞན་གྱི་ཆུང་མའམ་རྒྱལ་པོའི་བཙུན་མོ་སོགས་ཀྱི་སར་འགྲོ་བ་ལྟ་བུ་ཕ་རོལ་གྱིས་ཚོར་ན་གསོད་པར་འགྱུར་བའི་འཇིགས་པ་ཆེན་པོ་འབྱུང་བའི་རྒྱུ་ལ་ཡང་བདག་ལྷག་པར་ཆགས་པའི་དབངགིས་དགའ་བ་བསྐྱེད་ནས་ཞུགས་ཤིང་བུད་མེད་དེའི་རིན་ནམ་དེའི་གོས་དང་རྒྱན་སོགས་ཀྱི་ཆེད་དུ་ནོར་རྫས་རྣམས་ཀྱང་ཡོངས་སུ་ཟད་པར་བྱས་གྱུར་ཏེ། ཆགས་ཡུལ་བུད་མེད་ཀྱི་ལུས་གང་ལ་ཡོངས་སུ་འཁྱུད་པས་ན་མཆོག་ཏུ་དགའ་བར་འགྱུར་བའི་རོའམ་རེག་བྱ་ཉམས་སུ་མྱོང་བར་རློམ་པའི་ཡུལ་དེ་དག་ཉིད་ལ་ནི་
 
 ཞིབ་ཏུ་བརྟགས་པ་ན་འདི་ཕྱིའི་འཇིགས་པ་དང་ནོར་རྫས་ཟད་པའི་ཉེན་ལ་བདོ་མི་དགོས་པའི་རུས་གཟེབ་རྒྱུས་པས་སྦྲེལ་བའི་ཀེང་རུས་ཀྱི་ཕུང་པོ་དུར་ཁྲོད་དུ་བོར་བའི་ཀེང་རུས་དང་ཁྱད་པར་མེད་པ་ཉིད་ཡིན་གྱི་དེ་འདྲའི་ཉེན་ལ་བདོ་དགོས་པའི་གཙང་ཞིང་གྱ་ནོམ་པའི་དངོས་པོ་ཡིད་དུ་འོང་བ་གཞན་མིན་ན། རང་ལ་གཏན་དུ་དབང་བའི་ཆུང་མ་དང་ནི་བདག ལ་དབང་བ་མིན་པའི་གཞན་གྱི་བུད་མེད་ལ་ཞེས་བཤད་༌་པའམ། རང་ལ་དབང་བ་དང་ནི་རང་གིས་བདག་གི་བར་བཟུང་བ་གང་ཡང་མིན་པའི་གཞན་གྱི་བུད་མེད་སོགས་ཀེང་རུས་ཀྱི་ཕུངཔོ་རོ་མྱང་བར་བྱ་བའི་འབྲས་བུ་ཅི་ཡང་མེད་པ་ལ་ཡིད་ཁྱོད་ཀྱིས་དང་པོ་རབ་ཏུ་འདོད་ཅིང་ཕྱིས་ཡོངས་སུ་ཞེན་ནས་ཅིའི་ཕྱིར་མྱ་ངན་ལས་འདས་པར་མི་འགྲོ་ཞེས་པའམ་མྱ་ངན་ལས་འདས་པ་འཐོབ་བྱེད་ཀྱི་ལམ་ཚོལ་དུ་མི་འགྲོ་ཞེས་ཆགས་ཅན་ངན་པ་རང་ལ་འདྲི་བའི་ཚུལ་གྱིས་སྨད་པ་སྟེ་བུད་མེད་སོགས་འདོད་པའི་ཡུལ་ལ་ཆགས་ཤིང་ཞེས་ནས་དེའི་དོན་དུ་འབད་པར་བྱས་པས་ནི་ཐར་བ་མྱང་འདས་འཐོབ་པའི་བར་གཅོད་བྱེད་པས་དེ་འཐོབ་མི་སྲིད་པ་བསྟན་ཏེ། ཟླ་བ་སྒྲོན་མེར། །འཇིགས་པ་ཆེན་པོའི་ཞགས་པ་ནི། །བུད་མེད་ཞགས་པ་མི་བཟད་པས། །སངས་རྒྱས་རྣམས་ཀྱིས་འདོད་པ་དང༌། །བུད་མེད་བསྟེན་པ་ཡོངས་མི་བསྔགས། །ལམ་འདིས་བྱང་ཆུབ་མི་འགྱུར་བས། །བུད་མེད་རྣམས་པ་མ་བསྟེན་པར། །སྦྲུལ་གདུག་ཤིན་ཏུ་ཁྲོ་བ་ལྟར། །མཁས་པས་དེ་ནི་རྣམ་པར་སྤང༌། །ཞེས་དང་། །ཟླ་མཆོག་གིས་ཞུས་པར་ཡང་། འདོད་ཆགས་སེམས་ལྡན་བདེ་འགྲོར་འགྲོ་མ་ཡིན། །འདོད་ཆགས་སེམས་ལྡན་མྱ་ངན་འདས་མི་འགྲོ། །ཞེས་བྱང་ཆུབ་བམ་མྱང་འདས་ཐོབ་པར་མི་འགྱུར་བར་བསྟན་ལ།དྲན་པ་ཉེར་གཞག་ལས། །ཞགས་པའི་ནང་ན་འདི་དམ་སྟེ། །འདི་ལྟར་བུད་མེད་ཞགས་པ་དམ། །འདི་ཡིས་བཅིངས་པའི་མི་རྣམས་ནི། །སྲིད་པའི་བཙོན་རར་རྒྱུག་པར་བྱེད། །ཞགས་པས་མགུལ་བཅིངས་ཞགས་མིན་གྱི། །སྙིང་ཞགས་བུད་མེད་འདི་མི་བཟད། །སྙིང་གི་ཞགས་པས་བཅིངས་པ་ཡི། །མི་རྣམས་སྡུག་བསྔལ་སྐལ་བ་ཅན། །ཞགས་པ་བསྲེག་ཅིང་གཏུབ་ཏུ་རུང༌། །བུད་མེད་ཞགས་པ་བསྲེག་མི་རུང་། །བུད་མེད་ཞགས་པ་ཆེན་པོ་འདིས། །དབང་པོ་དྲུག་རྣམས་འཆིང་བར་བྱེད། །ཅེས་དང་། ལྕགས་སམ་ཤིང་ངམ་གྱིས་མ་གང་ཡིན་པ། །འཆིང་བ་དེ་ནི་དམ་པར་འཕགས་མིན་གསུངས། །བློ་ཞན་བུད་མེད་རྣམས་ལ་ལྟ་བ་གང༌། །ཀུན་ཏུ་ཆགས་པའི་སེམས་ནི་དམ་ཞེས་གསུངས། །ཞེས་དང༌། བུད་མེད་ངན་སོང་གཞི་ཡིན་ཞིང་། །ཀུན་ནས་ནོར་ནི་ཟད་པར་བྱེད། །མི་གང་བུད་མེད་ཚིག་ཉན་པ། །དེ་ལ་བདེ་བ་ག་ལ་ཡོད། །ཞེས་པ་ནས། །འཇིག་རྟེན་འདི་དང་ཕ་རོལ་དུ། །འཇིག་བྱེད་ནང་ན་བུད་མེད་འཇིག །གལ་ཏེ་བདེ་བའི་མཆོག་འདོད་ན། །དེ་ལྟར་བུད་མེད་རྣམ་པར་སྤོངས། །བུད་མེད་རྟག་ཏུ་སྤངས་པ་ན། །འཇིག་རྟེན་འདི་དང་ཕ་རོལ་བདེ། །གང་ཞིག་དབུལ་བ་སྤོང་འདོད་ཅིང་། །གང་ཞིག་བདག་ནི་འབྱོར་འདོད་དང་། །གངཞིག་མྱ་ངན་འདས་འགྲོ་འདོད། །མི་དེས་བུད་མེད་སྤང་བར་བྱོས། །ཞེས་གསུངས་པ་སོགས་དང༌། གཞན་ཡང་བྱང་ཆུབ་སེམས་དཔའི་སྡེ་སྣོད་དང་བད་སའི་རྒྱལ་པོ་འཆར་བྱེད་ཀྱི་ཞུས་པ་སོགས་ལས་ཀྱང་ཉེས་དམིགས་མང་དུ་གསུངས་སོ། །རྒྱ་དཔེ་དང་འགྲེལ་པར་མྱ་ངན་འདས་ཞེས་པ་དགའ་་༔བའི་དོན་དུ་བཤད་པར་གསུངས་ལ། དེ་ནི་ཅིའི་ཕྱིར་འཁྱུད་པའི་དགའ་བས་ཚིམ་པའི་དོན་དུ་འགྲོ་བར་མི་བྱེད་ཅེས་པ་སྟེ་ཆེས་སྨད་པའི་དོན་ནོ། །དེས་ན་བདག་ལ་ཕན་པར་འདོད་པ་དག་གིས་བུད་མེད་བསྟེན་པ་སོགས་ཟག་བཅས་ཀྱི་བདེ་བའི་རོ་དམན་པ་ཅུང་ཟད་ཙམ་པ་ལ་འདོད་ཞེན་སྤངས་ནས་ཟག་མེད་མཆོག་གི་བདེ་བ་གྱ་ནོམ་པ་མི་ཟད་པ་འཐོབ་བྱེད་ཀྱི་ཐབས་དམ་པ་ཐར་བའི་ལམ་ཚོལ་བ་ལ་བརྩོན་པར་བྱ་རིགས་སོ། །༨
 
 གཉིས་པ་ངོ་བོ་མི་གཙང་བར་བསམ་པ་ནི། གང་ཞིག་དང་པོ་སོགས་ཏེ། དེ་ལ། ཆགས་པས་བལྟ་མི་རིགས་པ་ནི། །བུད་མེད་གང་ཞིག་དང་པོ་བག་མ་གསར་བའི་ཚེ་ངོ་ཚའི་དབང་གིས་འོག་ཏུ་བལྟ་བ་ན་དེའི་བྱད་བཞིན་ལ་གསལ་བར་བལྟ་འདོད་ནས་འབད་དེ་གདོང་པ་བཏེགས་ནས་གྱེན་ནམ་ཚུར་དྲངས་ཀྱང་དེ་ངོ་ཚ་བས་ཡང་འོག་ཏུ་བལྟ་བར་བྱེད་ལ། གདོང་གོས་ཀྱིས་མ་གཡོག་པའི་སྔོན་དུ་ནི་ཞེས་སམ་དེ་དུར་ཁྲོད་དུ་མ་བསྐྱལ་བའི་སྔོན་དུ་ནི་གཞན་གྱིས་དེའི་གདོང་ངམ་བཞིན་རས་མཐོང་ཡང་ངམ་མ་མཐོང་ཡང་རུང་སྟེ། ཡུལ་དབུས་པ་དང་བཅོམ་བརླག་པའི་ཡུལ་སོགས་ཆོ་རིགས་ཅན་ཕལ་ཆེ་བའི་ལུགས་ལ་སེང་རས་ཀྱི་གདོང་གཡོགས་ཀྱིས་བག་མའི་གདོང་བ་འགེབས་སྲོལ་ཡོད་པ་ལྟར་གོས་ཀྱིས་གདོང་ནི་གཡོགས་པར་གྱུར་པ་ལ་ཡང་
 
 ཁྱོད་ཆགས་ནས་དེ་མཐོང་བར་འདོད་པའི་རེ་བས་ངལ་ཞིང་ཉོན་མོངས་པར་གྱུར་པའི་གདོང་པ་དེ་ནི་ད་ལྟ་དུར་ཁྲོད་ཀྱི་གནས་སུ་བོར་བ་ན་སྒྲིབ་བྱེད་མེད་པས་མངོན་སུམ་དུ་གྱུར་པ་བཞིན་དུ་གདོང་གཡོགས་སོགས་ཀྱི་གོས་བྱ་རྒོད་ཀྱིས་བསལ་ཏེ་གསལ་བར་བྱས་པ་འཇིགས་སུ་རུང་བ་མཐོང་ནས་ད་ལྟ་ཅིའི་ཕྱིར་འཇིགས་ཤིང་སྐྲག་ནས་འབྲོས་པའམ་འབྱེར་བར་བྱེད་དེ། ད་ལྟ་འབྲོས་ན་སྔོན་ས་ཆགས་པས་བལྟ་འདོད་པ་མི་རིགས་ལ་སྔོན་མཐོང་བར་འདོད་ན་ད་ལྟ་འབྲོས་པར་ཡང་མི་རིགས་ཞེས་པའོ། །ཡང་ན་ད་ལྟ་གསོན་དུས་གདོང་གོས་ཀྱིས་བསྒྲིབས་པ་མེད་པར་མངོན་སུམ་དུ་གྱུར་པ་བཞིན་དུ་ཤི་ནས་དུར་ཁྲོད་དུ་བསྐྱལ་བ་ན་གོས་ཀྱི་གཡོགས་མ་བྱ་རྒོད་ཀྱིས་བསལ་བར་བྱས་པ་མཐོང་ནས་དེ་ལྟར་ཅིའི་ཕྱིར་འབྱེར་བར་བྱེད་ཅེས་བཤད་ཀྱང་ཆོག་གོ།
 
 སེར་སྣས་བསྲུང་བ་དང་རྒྱན་སོགས་ཀྱིས་མཆོད་པ་མི་རིགས་པ་ནི། སྔོན་རང་གི་ཆུང་མའི་གདོང་ལྟ་བུ་ལ་སྐྱེས་པ་གཞན་རྣམས་ཀྱིས་མིག་གིས་བལྟ་བ་ཙམ་བྱས་ན་ཡང་ཕྲག་དོག་གིས་འདི་སུ་གང་གིས་ཀྱང་མ་ལྟ་ཞིག་ཅེས་པའི་ཚུལ་གྱིས་ཆགས་ཡུལ་གྱི་བུད་མེད་གང་ཞིག་སེར་སྣས་ཡོངས་སུ་བསྲུང་བར་གྱུར་པའམ་བསྲུང་བར་བྱ་བ་ཡིན་ན། ཇི་སྲིད་དུ་ཆགས་ཡུལ་བུད་མེད་ཀྱི་ལུས་དེ་ནི་བྱ་རྒོད་དང་ཅེ་སྤྱང་ལ་སོགས་པ་དེ་དང་དེས་ཟ་བ་དེ་སྲིད་དམ་དེའི་ཚེ་ན་ཡང་ཕྲག་དོག་དང་སེར་སྣ་ཅན་ཁྱོད་ཀྱིས་སྔར་བཞིན་བྱ་རྒོད་ས་སོགས་ཀྱིས་བལྟ་བ་དང་རེག་པ་ཅིས་མི་བསྲུང་སྟེ་སྔོན་བསྲུང་ན་དེའི་ཚེ་ཡང་བསྲུང་རིགས་ལ་དེའི་ཚེ་མི་བསྲུང་ན་སྔོན་ཡང་བྱ་རྒོད་སོགས་ཀྱི་ཁ་ཟས་དེ་ཉིད་བསྲུང་བར་མི་རིགས་པ་དང༌། 
 
 ཕྱིས་ཤི་བའི་རོ་དུར་ཁྲོད་དུ་བོར་བའི་ཤ་ཡི་ཕུང་པོ་འདི་མཐོང་ནས་བྱ་རྒོད་དང་གཞན་ཝ་དང་སྤྱང་ཀི་ལ་སོགས་པས་ཟ་བར་བྱེད་པའི་ཁ་ཟས་ཡིན་ན་གཞན་བྱ་དང་གཅན་གཟན་གྱི་ཟས་ལ་ཁྱོད་ཀྱིས་མེ་ཏོག་གི་ཕྲེང་བ་ཙནྡན་གྱི་བྱུག་པ་གསེར་དངུལ་ལ་སོགས་པའི་རྒྱན་གྱིས་ཅིའི་ཕྱིར་མཆོད་པར་བྱེད་དེ་མཆོད་མི་རིགས་ལ་དེ་མི་རིགས་ན་གསོན་ཚེའང་དེ་ཉིད་ལ་རྒྱན་གདག་མི་རིགས་པ་སོགས་གོང་བཞིན་ནོ།།
 
 འཇིགས་པར་རིགས་ཀྱི་ཆགས་པར་མི་རིགས་པ་ནི། ཕྱིས་དུར་ཁྲོད་དུ་བོར་བ་ན་མགོ་དང་སྒལ་ཚིགས་ལ་སོགས་པའི་རུས་གོང་ཉིད་དུ་གྱུར་པ་མཐོང་ནས་ནི་མི་འགུལ་ཞིང་མི་གཡོ་བར་སྡོང་དུམ་བཞིན་དུ་གནས་པ་ལ་ཡང་ནི་ཡིད་ཁྱོད་འཇིགས་ཤིང་སྐྲག་པར་བྱེད་ན་ད་ལྟ་གསོན་པའི་དུས་སུ་རོའི་ཁོང་པར་༌འབྱུང་བོའི་གདོན་ཞུགས་པ་ལངས་ཏེ་གཞན་ལ་གནོད་པ་བྱེད་པའི་རོ་ལངས་བཞིན་དུ་སེམས་ཀྱི་བྱེད་རྩོལ་དང་སྲོག་རླུང་སོགས་རྐྱེན་འགའ་ཡིས་ཀྱང་བསྐྱོད་ཅིང་གཡོ་འགུལ་བྱེད་པར་གྱུར་པའི་དུས་ན་ཅིས་མི་འཇིགས་ཏེ་རོ་ལངས་ལ་འཇིགས་པར་བྱེད་པ་ལྟར་འཇིགས་པར་རིགས་ཀྱི་ཆགས་མི་རིགས་སོ་ཞེས་པའོ།།
 
 གཞན་ཡང་མི་གཙང་བའི་ཕུང་པོར་གྱུར་པའི་བུད་མེད་ཀྱི་ལུས་གང་ལ་གོས་དང་པགས་པ་སོགས་ཀྱིས་གཡོགས་ཀྱང་འདི་ལ་ཆགས་པ་སྐྱེ་བའམ་རྨོངས་པ་འདི་ཆགས་པ་སྐྱེ་བར་འགྱུར་ན་ཆགས་ཡུལ་མི་གཙང་བའི་ཕུང་པོ་དེ་གོས་སོགས་ཀྱིས་མ་གཡོགས་པར་དུར་ཁྲོད་དུ་དོར་བ་ན་ཡང་ཆགས་པའི་སེམས་ཀྱིས་ཅིས་མི་འདོད་དེ་འདོད་རིགས་ལ། དུར་ཁྲོད་དུ་བོར་བའི་ཀེང་རུས་མ་གཡོགས་པ་དེ་ལ་དགོས་པ་མེད་དོ་སྙམ་ན་ནི་གོས་སོགས་ཀྱིས་གཡོགས་པ་ལ་ནི་ཆགས་ཤིང་ཞེན་པས་ཅིའི་ཕྱིར་འཁྱུད་དེ་གཉིས་ཀ་མི་གཙང་བར་མཚུངས་པས་སོ།།
 
 མི་གཙང་བར་མངོན་དུ་གྱུར་པ་ལ་ཆགས་མི་རིགས་པ་ལ། མི་གཙང་བའི་རྣམ་གྲངས་སོ་སོ་ལ་ཆགས་མི་རིགས་པ་ནི། རྒྱུ་ཁྱད་པར་མེད་པའི་ཟས་ནི་གཅིག་པུ་ཉིད་ལས་ནི་འབྲས་བུ་ཁྱད་པར་མེད་པའི་མི་གཙང་བ་བཤང་བ་དང་ཁ་ཆུ་གཉིས་ཀ་བྱུང་བར་གྱུར་པ་ཡིན་ན་དེ་གཉིས་ལས་བཤང་བ་ལ་མི་དགའ་ཞིང་སྐྱུག་བྲོ་བར་འཛིན་ལ་ཁ་ཆུའམ་བད་ཀན་གྱི་བཏུང་བ་མཆིལ་མ་ལ་ཁྱོད་ཅིའི་ཕྱིར་དགའ་ནས་སྦྲང་རྩིའི་བཏུང་བ་བཞིན་དུ་འཇིབས་པར་བྱེད་དེ་གཉིས་ཀ་རྒྱུ་མི་གཙང་བ་ལས་བྱུང་ཞིང་གཉིས་ཀ་མི་གཙང་བའི་འབྲས་བུར་མཚུངས་པས་སོ། །
 
 བཤང་བ་དྲི་ངབས་དེ་ལ་མི་དགའོ་སྙམ་ན། དེ་ལྟ་ན་ཤིང་བལ་ལམ་རས་བལ་གཙང་བ་དྲི་ང་བ་མེད་ལ་རེག་ན་འཇམ་པ་དང་བཅས་པས་བཀང་བ་ཡི་ནང་ཚངཅན་་གྱི་སྔས་འབོལ་འཇམ་ཞིང་མཉེན་པ་ལ་དགའ་བར་མི་བྱེད་པར་དེ་རེག་ན་འཇམ་ཡང་དྲི་ང་བ་འཛག་པ་མ་ཡིན་ནོ་ཞེས་སྨད་པ་ལྟར་བྱས་ཏེ་སྤངས་ནས་མི་གཙང་བ་འབའ་ཞིག་གིས་གང་ཞིང་དྲི་ང་ལ་སྒོ་དགུ་ནས་མི་གཙང་བ་འཛག་པ་ལ་དགའ་ཞིང་ཆགས་པ་ནི་འདོད་ལྡན་དམན་པ་ཁྱོད་མི་གཙང་བ་ལ་རྨོངས་པ་སྟེ་མི་གཙང་ཞིང་དྲི་ང་བ་ཡིན་པ་མངོན་དུ་གྱུར་བཞིན་དུ་དེའི་གནས་ཚུལ་མི་ཤེས་པར་ཕྱིན་ཅི་ལོག་གི་རྟོག་པས་མི་གཙང་བར་ཞེན་པ་སྟེ་དེ་ནི་ཤིན་ཏུ་མི་རིགས་སོ་ཞེས་པའམ། ཡང་ན་ཤིང་བལ་རེག་ན་འཇམ་པ་ཡི་སྔས་འབོལ་ལ་བུད་མེད་ཀྱི་ལུས་ལྟར་དགའ་བར་མི་བྱེད་པར་བུད་མེད་ཀྱི་ལུས་དྲི་ང་བ་འཛག་པ་ཡིན་བཞིན་དུ་མ་ཡིན་ནོ་ཞེས་འདོད་ལྡན་ཁྱོད་མི་གཙང་ཞིང་དྲི་ང་བ་ལ་གཙང་བར་རྨོངས་ནས་ཆགས་པར་བྱེད་པ་ནི་མི་རིགས་སོ་ཞེས་བཤད་ཀྱང་ཆོག་པར་སེམས་སོ།། མི་གཙང་བར་མཚུངས་ཀྱང་བཤང་བ་སོགས་མ་གཡོགས་པས་མི་འདོད་ལ་བུད་མེད་ཀྱི་ལུས་ནི་གཡོགས་པས་འདོད་དོ་ཞེ་ན། དེའི་ལན་དུ། གང་ལ་གཡོགས་ཀྱང་སོགས་གོང་གི་ཚིགས་བཅད་གཅིག་པོ་འདིར་འཆད་པ་ནི། རྒྱ་དཔེ་དང་རྒྱ་འགྲེལ་ཕལ་ཆེར་གྱི་ལུགས་ཡིན་པས་ཤིན་ཏུ་འབྲེལ་ཞེས་བུ་སྟོན་གསུང་། འོན་ཀྱང་བོད་དཔེ་དང་བི་བྷཱུ་ཏིའི་འགྲེལ་པ་སོགས་འགའ་ཞིག་ཏུ་གོང་ལྟར་རོ། །
 
 ཡང་འདོད་ལྡན་ངན་པ་སོགས་ཀྱི་ཚིགས་བཅད་འདི་རྒྱ་དཔེ་དང་རྒྱུ་འགྲེལ་རྣམས་སུ་མེད་པར་གསུངས་མོད། དོན་ནི། འདོད་པའི་དུག་ཆུས་མྱོས་པའི་འདོད་ལྡན་ངན་པ་ཤེས་རབ་ཀྱི་མིག་གཏི་མུག་གིས་བསྒྲིབས་པའི་རྨོངས་པ་རྣམས་ནི་ཤིང་བལ་རེག་ན་འཇམ་པ་ལའང་འཇི་ལའམ་འདིས་ཉལ་པོ་བྱ་བར་མི་ནུས་སོ་ཞེས་ཤིང་བལ་གཙང་ལ་འཇམ་པ་དེ་ལ་མི་དག འ་ཞིང་ཁྲོ་བ་དག་ཏུ་བྱེད་པས་ན་རེག་བྱ་ལ་མི་ཆགས་པར་མི་གཙང་བ་ལ་ཆགས་པར་ངེས་པས་དེ་མི་རིགས་སོ་ཞེས་པའོ། །
 
 མི་གཙང་བ་ལ་ཆགས་པ་མེད་དམ་ཡོད་ཅེས་བརྒལ་ཞིང་བརྟགས་པ་ན། གལ་ཏེ་མི་གཙང་བ་ལ་ཆགས་པ་མེད་དོ་སྙམ་ན། འོ་ན་རུས་ཚིགས་སུམ་བརྒྱ་དྲུག་ཅུ་འབྲེལ་བའི་རུས་པའི་གཟེབ་རྒྱུས་པའི་དྲ་བས་ཕན་ཚུན་སྦྲེལ་བ་ལ་ཕྱི་ནས་ཤ་ཡི་འདམ་གྱིས་ཞལ་ཞལ་ལམ་བྱུག་པར་བྱས་པའི་གཞན་བུད་མེད་ཀྱི་ལུས་མི་གཙང་བ་དེ་ལ་ཁྱོད་ཅིའི་ཕྱིར་པང་དུ་འཁྱུད་པར་བྱེད་དེ་བྱེད་མི་རིགས་པ་ནི་མཚན་མོ་མི་གཙང་བའི་ཕུང་པོ་མནན་ཏེ་ཉལ་བའི་སྐྱེས་བུ་བཞིན་ནོ། །ཞེས་བཤད་དོ། 
 
 ཅི་སྟེ་མི་གཙང་བ་ལ་ཆགས་པ་ཡིན་ནོ་སྙམ་ན། ཁྱོད་ནི་རང་གི་ལུས་ཉིད་ལ་མི་གཙང་བ་སུམ་ཅུ་རྩ་དྲུག་ལྟ་བུའི་རྫས་མང་པོ་ཡོད་པ་དེ་ཉིད་ལ་ཁྱོད་ཀྱིས་གཏན་དུའམ་རྟག་ཏུ་ཅི་དགར་ལོངས་སྤྱོད་དུ་ཡོད་པ་དེས་ཆོག་ཅིང་ངོམས་པར་བྱ་རིགས་ཀྱི། དེས་མི་ཚིམ་པར་མཆིལ་སྣབས་བཤང་གཅི་སོགས་མི་གཙང་བའི་རྫས་མང་པོས་གང་བའི་རྐྱལ་བ་གཞན་བུད་མེད་ཀྱི་ལུས་དག་ལའང་མི་ན།གཙང་པ་ལ་ཆགས་ཤིང་བརྐམ་པས་འདོད་ཅིང་ཞེན་པར་བྱེད་པ་ནི་ཤིན་ཏུ་མི་རིགས་པའོ།།གོང་འོག་གི་དོན་འདི་དག་ནི། འཆར་བྱེད་ཀྱིས་ཞུས་པར། སྣབས་དང་མཆིལ་མ་ཁ་ཆུ་དང༌།ཀླད་རྒྱས་རུལ་བའི་ཀླད་པ་དང༌། །ལུས་ལས་དྲི་ང་འཛག་དེ་ལ། །བྱིས་པ་རྣམས་ནི་སྦྲང་རྩི་བཞིན།།ཞེས་སོགས་དང་། །མི་གཙང་སྤྱོད་ཡུལ་བྱིས་པ་རྣམས། ། སྣབས་དང་མཆིལ་མ་ཟ་བར་བྱེད། །སྨད་པར་འོས་ལ་ཆགས་བྱེད་པ། །སྦྲང་བུ་རྣམས་ཀྱིས་རྨ་མཐོང་བཞིན། །ཞེས་སོགས་དང་། །དག འ་བོ་མངལ་གནས་ལས་ཀྱང༌། །ལུས་འདི་རྩ་རྒྱུས་དཀྲིས་ནས་ནི། །པགས་པ་གཤེར་བས་གཡོགས་པས་ན། །གནས་དགུ་རྨ་ཡི་སྒོ་ཡོད་པར། །དེ་ལྟ་བུར་ནི་བལྟ་བར་བྱ། །ཞེས་སོགས་དང༌། མི་གཙང་སྣ་ཚོགས་རབ་ཏུ་གང་། །རུས་པའི་འཁྲུལ་འཁོར་གཡོ་བས་ན། །ཞེས་སོགས་དང་། རུས་པའི་གྲོང་ཁྱེར་རྩིག་པར་བྱེད། །།ཤ་དང་ཁྲག་གིས་ཞལ་ཞལ་བསྐུས། །འདོད་སྡང་གཏི་མུག་ཚོན་བཀྱེ་ནས། །ཅི་རིགས་པར་ནི་རྒྱན་པར་བྱེད། །ཅེས་སོགས་མང་དུ་གསུངས་པ་ལྟར་དང༌། གཞན་ཡང་བུ་མོ་བདུན་གྱི་རྟོགས་བརྗོད་སོགས་ལས་གསུངས་པ་ལྟར་ལགས་པས་དེ་དག་ལས་ཤེས་པར་བྱའོ།།
 
 ལུས་སེམས་གང་ལའང་ཆགས་མི་རིགས་པ་ནི། གཞན་ཡང་ཁྱོད་བུད་མེད་ཀྱི་ལུས་སེམས་གང་ལ་དགའ་ཞེས་བརྟགས་པ་ན། བདག་ནི་བུད་མེད་ཀྱི་ལུས་ཀྱི་ཤ་རེག་བྱ་འཇམ་ཞིང་དབྱིབས་ལེགས་པ་འདི་ཁོ་ན་ལ་དགའ་ཞིང་ཆགས་ཀྱི་གཞུན་ཤིང་བལ་གྱི་རེག་བྱ་སོགས་གང་ལའང་མི་ཆགས་སོ་ཞེས་སྙམ་ནས་དེ་ལ་ལུས་ཀྱིས་རེག་པ་དང་མིག་གིས་བལྟ་བར་འདོད་ན་ཀོ་སྟེ་འདོད་ན་ནི་ཤི་ནས་སེམས་མེད་པར་གྱུར་པ་ཡི་འཇིམ་གོང་ལྟ་བུའི་རང་བཞིན་ཅན་གྱི་ཤ་དེ་ལ་ནི་འདོད་ལྡན་ངན་པ་ཁྱོད་ཀོ་སྟེ་ཁྱོད་ནི་རེག་པ་དང་ལྟ་བར་ཅིས་མི་འདོད་དེ་འདོད་པར་བྱ་རིགས་ན་དེ་ལྟར་མི་བྱེད་པས་ལུས་ཀྱི་ཤ་ལ་དགའ་ཞིང་ཆགས་པ་ནི་མི་རིགས་སོ། །
 
 དེ་ལ་སེམས་མེད་པས་བདག་མི་འདོད་ཀྱི་སེམས་ཡོད་པ་ཁོ་ན་ལ་རེག་ཅིང་བལྟ་འདོད་དོ་སྙམ་ན། དེ་ལྟ་ན་ཁྱོད་འདོད་ཅིང་ཆོགས་པའི་གནས་སུ་གྱུར་པས་སེམས་གང་ཡིན་པ་དེ་ནི་གཟུགས་ཅན་མ་ཡིན་པས་དེ་ལ་རིག་པ་དང་བལྟ་བར་མི་ནུས་ལ། གང་ཞིག་རིག་ཅིང་བལྟ་ནུས་པའི་ལུས་དེ་ནི་བེམ་པོ་ཡིན་གྱི་ཁྱོད་འདོད་པའི་སེམས་སམ་ཤེས་པ་མིན་པས་ན་སྒྱུ་མས་བསླུས་པའི་བློན་པོ་བཞིན་དུ་རྨོངས་ཤིང་འཁྲུལ་བ་ཁྱོད་སེམས་ལ་དགའ་ཞིང་ཆོགས་ནས་དེ་ལས་གཞན་དོན་མེད་པའི་ལུས་ལ་འཁྱུད་པར་བྱས་པ་དེས་ནི་ཅི་ཞིག་བྱ་སྟེ་དོན་མེད་པའི་འཁྲུལ་པ་འབའ་ཞིག་ཏུ་ཟད་པས་ཏེ་གཞན་དུ་ན་འགལ་དུམ་དང་བོང་བ་སོགས་ལའང་འཁྱུད་རིགས་པར་ཐལ་བས་སོ། །ཤ་དང་སེམས་གང་ལ་བརྟགས་ཀྱང་ཆགས་པའི་དོན་མེད་བཞིན་དུ་འཁྱུད་པས་དེས་ཅི་བྱ་ཞེས་བཤད་པའང་ཡོད་དོ། །དེས་ནི་ལུས་སེམས་གང་ལའང་ཆོགས་བྱའི་གནས་མེད་པར་བསྟན་ཏོ། །
 
 རང་གི་ལུས་ཀྱི་རང་བཞིན་མ་རྟོགས་པ་ལ་སྨད་པ་ནི། མི་གཙང་བ་དུ་མའི་རང་བཞིན་ཅན་དུ་གྱུར་པའི་ཆགས་ཡུལ་བུད་མེད་སོགས་གཞན་གྱི་ལུས་ནི་རང་ལ་ཇི་བཞིན་མངོན་དུ་མ་གྱུར་པས་མི་གཙང་བར་མི་རྟོགས་པ་ཙམ་ནི་ངོ་མཚར་མི་ཚེ་ཡི་སྟེ་མི་རིགས་པ་ཆེར་མེད་ལ། རང་ཉིད་ཀྱི་ལུས་མི་གཙང་བས་གང་ཞིང་དེའི་རྟགས་སུ་དུས་རྒྱུན་པར་སྒོ་དགུ་ནས་མི་གཙང་བ་འབའ་ཞིག་འཛག་པའི་རང་བཞིན་ཅན་ཉིད་ཡིན་པར་རྟག་ཏུ་མངོན་དུ་གྱུར་པ་ཡིན་ནའང་དེ་མི་གཙང་བར་རྟོགས་པར་མི་འགྱུར་བ་ནི་ཤིན་ཏུ་ངོ་མཚར་ཆེ་ཞེས་བསྟིང་བའི་ཚིག་སྟེ་ཤིན་ཏུ་མི་རིགས་པའི་འཁྲུལ་བ་ཅན་ལ་ཆེས་སྨད་པའི་གནས་སུ་བྱས་པའོ། །དེས་ན་རང་གི་ལུས་མི་གཙང་བའི་ཚུལ་ཇི་ལྟ་བ་བཞིན་དུ་ཤེས་པར་བྱས་ནས་དེ་ལ་ཆགས་པའི་བསམ་པ་དགག་པར་བྱའོ། ། 
 
 ལུས་ལ་མི་གཙང་བའི་ཆ་ཡོད་ནའང་དབྱིབས་དང་ཁ་དོག་དྲི་དང་རེག་བྱ་སོགས་ཡིད་དུ་འོང་བའི་ཆ་དུ་མ་ཡོད་པས་དེ་དག་ལ་ཆགས་སོ་སྙམ་ན། དེ་ལྟ་ན་སྤྲིན་གྱི་སྒྲིབ་གཡོགས་དང་བྲལ་བའི་དུས་ཀྱི་ཉི་མ་ཤིན་ཏུ་གསལ་བའི་འོད་ཟེར་གྱིས་གསར་དུ་ལེགས་པར་ཁ་ཕྱེ་བའི་པད་མ་༌གཞོན་ནུ་འདབ་མ་རྣམ་པར་རྒྱས་པ་དབྱིབས་དང་ཁ་དོག་ལེགས་ཤིང་དྲི་དང་རེག་བྱ་བཟང་བ་སོགས་ཕུན་སུམ་ཚོགས་པའི་ཡོན་ཏན་དང་ལྡན་ཞིང་མི་གཙང་བའི་ཆ་ཅུང་ཟད་ཀྱང་མེད་པ་ལ་ཆགས་པར་རིགས་ནའང་དེ་ཉིད་ལ་མི་ཆགས་པར་སྤངས་ནས་ནི་ཕག་དང་སྦྲང་བུ་བཞིན་དུ་མི་གཙང་བ་ལ་ཆགས་ཤིང་ཞེན་པའི་སེམས་ཀྱིས་ནི་མི་གཙང་བ་དུ་མས་གང་བའི་ལུས་ཀྱི་གཟེབ་ལ་ཁྱོད་རྒྱུ་མཚན་ཅིའི་ཕྱིར་དག འ་སྟེ་དག འ་ཞིང་ཆགས་པར་བྱེད་པ་ནི་ཤིན་ཏུ་མི་རིགས་སོ་ཞེས་བསྟན་བཅོས་མཛད་པ་པོའི་ཐུགས་སྐྱོ་བའི་ཚུལ་གྱིས་དེ་སྐད་འདོམས་པར་མཛད་དོ། །གང་པོས་ཞུས་པར། ལུས་འདི་མི་གཙང་རོ་དང་འདྲ།།བུ་ག་དགུ་ནས་མི་གཙང་འཛག །སྲིན་བུ་མི་གཙང་མོས་པ་བཞིན། །བླུན་པོ་ལུས་སྲེད་དེ་དང་འདྲ།།ཞེས་སོ།།
 
 མི་གཙང་བར་རྟགས་ལས་ངེས་ཤིང་གྲུབ་པས་ཆགས་མི་རིགས་པ་ལ། མི་གཙང་བའི་རྒྱུ་འབྲས་སུ་གྱུར་པས་མི་གཙང་བར་གྲུབ་པ་ནི། གཞན་ཡང་ས་ཕྱོགས་དང་གོས་དང་ཡོ་བྱད་སོགས་ལ་མི་གཙང་བ་བཤང་གཅི་ལ་སོགས་པ་དག་གི་ཟེག་མ་ཅུང་ཟད་ཙམ་གྱིས་གོས་པ་ལའང་གལ་ཏེ་ཁྱོད་རེག་པར་མི་འདོད་པ་ཡིན་ན་བུད་མེད་སོགས་ཀྱི་ཡུལ་གང་ལས་མི་གཙང་བ་དེ་རྣམས་ནི་བྱུང་བར་གྱུར་པ་ཡི་ལུས་དེ་ཉིད་མི་གཙང་བ་དུ་མའི་འབྱུང་ཁུངས་སུ་གྱུར་པ་ཡིན་ན་དེ་ལ་ཇི་ལྟར་ཁྱོད་རེག་པར་འདོད་དེ་འདོད་པ་མི་རིགས་སོ་ཞེས་ལུས་མི་གཙང་བའི་རྒྱུ་ཡིན་པར་བསྟན་ལ། 
 
 གལ་ཏེ་ཁྱོད་ཀྱིས་བདག་ལ་བརྒལ་ཞིང་བརྟགས་༧སནས་དེ་སྐད་སྨྲ་བ་མི་རིགས་ཏེ། བདག་ནི་མི་གཙང་བ་ལ་ཆགས་ཤིང་རེག་པར་འདོད་པ་མེད་དོ་སྙམ་ན། མི་གཙང་བ་དུ་མའི་ཞིང་ངམ་གནས་སུ་གྱུར་པའི་མའི་མངལ་ལས་བྱུང་བར་གྱུར་ཅིང་མི་གཙང་བ་དེ་ཡི་རང་བཞིན་དུ་གྱུར་པའི་ས་བོན་ནམ་རྒྱུ་ཕ་མའི་ཁུ་ཁྲག་དང་རྐྱེན་མས་ཟོས་ཤིང་འཐུངས་པའི་ཟས་ཀྱི་ཟག་ཆུ་སྐྱུག་པ་དང་འདྲ་བ་དེ་ལྟེ་བའི་རྩ་ནས་བརྒྱུད་དེ་སོང་བའི་མི་གཙང་བ་དེ་དང་དེས་གསོས་ཤིང་བསྐྱེད་དེ་འཕེལ་བར་བྱས་ཤིང་ཕྱིར་བཙས་ནས་ཀྱང་མས་ནུ་ཞོ་དང་རང་གིས་ཟོས་འཐུངས་བྱས་པའི་མི་གཙང་བའི་རྒྱུན་གྱིས་བསྐྱེད་པའི་གཞན་གྱི་ལུས་ལ་འདོད་ལྡན་ཁྱོད་ཅིའི་ཕྱིར་པང་དུ་འཁྱུད་ཅིང་ཆགས་པར་བྱེད་དེ་བྱེད་པ་ནི་ཤིན་ཏུ་འགལ་བས་སོ་ཞེས་ལུས་ཉིད་མི་གཙང་བའི་འབྲས་བུར་བསྟན་པ་སྟེ་རྒྱུ་འབྲས་གཉིས་ཀའི་སྒོ་ནས་མི་གཙང་བར་གྲུབ་པར་བསྟན་པའོ།། 
 
 རྒྱུ་འབྲས་གཉིས་ཀ་ནས་མི་གཙང་བའི་ལུས་ལ་ཆགས་པ་སྨད་པ་ནི། ཡང་མི་གཙང་བ་བཤང་གཅི་སོགས་ལས་བྱུང་བའི་མི་གཙང་བའི་སྲིན་བུ་ཆུང་ངུ་ལའང་ཁྱོད་ཀྱིས་བཙོག་པར་བལྟས་ནས་འདོད་པར་མི་བྱེད་ལ། བཤང་གཅི་མཆིལ་སྣབས་སོགས་འབྲས་བུ་མི་གཙང་བ་མང་པོའི་འབྱུང་ཁུངས་སུ་གྱུར་པའི་རང་བཞིན་ཅན་གྱི་ལུས། རྒྱུ་མི་གཙང་བའི་རྫས་སྣ་ཚོགས་པའི་རང་བཞིན་ལས་སྐྱེས་པའམ་མི་གཙང་བ་མང་པོའི་རྒྱུས་བསྐྱེད་པ་དེ་ལྟ་བུའང་ཁྱོད་ཇི་ལྟར་འདོད་པར་བྱེད་དེ་དེ་ལྟའི་མི་གཙང་བའི་ཕུང་པོར་གྱུར་པའི་རྐྱལ་བ་ཆེན་པོ་ལ་ཆགས་ཤིང་འདོད་པར་བྱེད་པ་ནི་ཤིན་ཏུ་མི་རིགས་སོ་ཞེས་པའོ།།
 
 གལ་ཏེ་བུད་མེད་ཀྱི་ལུས་སོགས་མི་གཙང་བའི་རང་བཞིན་ཡིན་མོད་རང་གི་ལུས་ཀྱང་དེ་ལྟ་བུ་ཡིན་པས་མི་གཙང་བ་དང་མི་གཙང་བ་འཕྲད་པ་ལ་མི་རིགས་པ་མེད་པས་དེ་ཅིའི་ཕྱིར་མི་འདོད་དེ་གནོད་སྦྱིན་དང་མཐུན་པའི་གཏོར་མ་བཞིན་ནོ་སྙམ་ན། འདོད་ལྡན་ཁྱོད་ནི་རང་ཉིད་ཀྱི་ལུས་མི་གཙང་བའི་རང་བཞིན་ཅན་ལ་སྨོད་ཅིང་ཡིད་འབྱུང་བར་རིགས་ན་ཤིན་ཏུ་རྨོངས་པའི་དབང་གིས་དེ་ལྟར་མི་བྱེད་པ་ཁོ་ནར་མ་ཟད་ཀྱི་མི་གཙང་བས་གང་བའི་རྐྱལ་བ་ཁྱོད་ཅེས་རང་ལ་སྨད་པའི་ཚིག་གིས་བོས་ནས། མི་གཙང་བ་ལ་བརྐམ་ཞིང་ཆགས་པས་ད་དུང་མི་གཙང་བའི་ཕུང་པོ་གཞན་ཡང་འདོད་པར་བྱེད་ཅིང་དེ་དོན་དུ་གཉེར་བར་བྱེད་པ་ནི་ཤིན་ཏུ་མི་རིགས་པའི་སྨད་པའི་གནས་སོ་ཞེས་པའོ། །ཡང་ན་མ་ཟད་ཀྱི་མི་གཙང་བས་གང་བའི་རྐྱལ་བ་མི་གཙང་བ་ལ་བརྐམ་ཞིང་ཆགས་པས་མི་གཙང་བའི་ཕུང་པོ་གཞན་ཡང་འདོད་པར་བྱེད་པ་ནི་མི་རིགས་སོ་ཞེས་བཤད་ཀྱང་འདྲའོ།།
 
 མི་གཙང་བར་གྲུབ་ཀྱང་ཐེ་ཚོམ་ཟ་ན་དཔེས་བསྟན་པ་ནི། ག་བུར་དང་གུར་ཀུམ་ལ་སོགས་པའི་སྨན་ཤིན་ཏུ་གཙང་ཞིང་ཡིད་དུ་འོང་བ་དང་འབྲས་ས་ལུ་སོགས་བཙོས་པའི་འབྲས་ཆན་བཟང་པོ་དག་གམ་སྔོ་ལ་སོགས་པའི་ཚོད་མའང་རུང་བཟའ་བཅའ་གཙང་ཞིང་བཟང་བ་ཟ་འདོད་པ་རྣམས་ཀྱང་ལན་ཅིག་ཙམ་ཁར་བཅུག་སྟེ་དེ་ནས་སླར་ཕྱིར་ཕྱུང་སྟེ་བོར་བ་ཡིས་ཟས་དང་སྨན་ཁོ་རང་ལྟ་ཞོག་ས་གཞི་གཙང་མ་ཡང་ངན་སྐྱུགས་ཀྱིས་གོས་པས་མི་གཙང་ཞིང་བཙོག་པར་བྱེད་པར་འགྱུར་བ་ཡིན་ན་དེ་ལྟར་མི་གཙང་བར་བྱེད་པས་ལུས་རང་ཉིད་ཀྱི་ངོ་བོ་མི་གཙང་བར་གྲུབ་པ་ལྟ་ཅི་སྨོས་པས་དེ་ལ་ཆགས་པར་མི་རིགས་སོ་ཞེས་དེའི་བྱེད་ལས་ལས་ཀྱང་ལུས་དེ་ཉིད་མི་གཙང་བར་མངོན་སུམ་དུ་གྲུབ་པར་བསྟན་ལ། 
 
 གལ་ཏེ་དེལྟར་རྒྱུ་ངོ་བོ་འབྲས་བུ་བྱེད་ལས་སོགས་ཀྱི་སྒོ་ནས་ལུས་མི་གཙང་བའི་རང་བཞིན་དུ་གྱུར་པ་འདི་འདྲ་བ་མངོན་སུམ་དུ་མཐོང་བར་གྱུར་ཀྱང་ད་དུང་མི་གཙང་བ་ཡིན་ནམ་མིན་སྙམ་དུ་ཡིད་མི་ཆེས་ཤིང་ཐེ་ཚོམ་ཟ་ན་དེའི་ཚེ་དུར་ཁྲོད་དག་ཏུ་བོར་བའི་ལུས་རྣམ་པར་སྡོས་པ་རྣམ་པར་བམ་པ་རྣམ་པར་གནག་པ་རྣམ་པར་འབུས་གཞིག་པ་རྣམ་པར་ཟོས་པ་སོགས་རུལ་ཞིང་མི་གཙང་བར་གྱུར་པ་ཤིན་ཏུ་འཇིགས་སུ་རུང་བའི་རོ་གཞན་ལ་ཡང་བལྟ་བར་གྱིས་ལ་ད་ལྟའི་རང་གི་ལུས་དང་ཆགས་ཡུལ་བུད་མེད་སོགས་ཀྱི་ལུས་ཀྱང་འདི་ལྟ་བུའི་རང་བཞིན་ཅན་འདི་ལྟ་བུའི་ཆོས་ཅན་ཆོས་ཉིད་འདི་ལས་མ་འདས་པའོ་ཞེས་སོ་སོར་རྟོག་པའི་ཤེས་རབ་ཀྱིས་བརྟག་པར་བྱའོ།།
 
 དི་ལྟར་བལྟས་ཏེ་བརྟགས་ཀྱང་དགེ་སློང་ཆགས་པ་ཅན་གྱིས་བུད་མེད་ཀྱི་རོ་དུར་ཁྲོད་དུ་བོར་བའི་༌་མཚན་མ་འབུས་གཞིག་པ་མཐོང་བས་ཆགས་པ་སྐྱེས་པ་ལྟར་སླར་ལ་ཆགས་པ་སྐྱེ་བར་མི་འགྱུར་རམ་སྙམ་ན། དེ་ནི་མི་རིགས་ཏེ། དེ་ལྟ་བུའི་ལུས་གཅེར་བུ་མི་སྡུག་པ་གང་ལས་པགས་པའི་ཁ་ཕྱེ་སྟེ་བཤུས་པའི་རོ་དམར་པོ་དང་ཁྲག་དང་ནང་ཁྲོལ་སོགས་མི་གཙང་བ་སྐྱུག་བྲོ་བ་རྣམས་རིམ་པར་མཐོང་བ་ན་བལྟ་མི་འདོད་པར་འཇིགས་པ་ཆེན་པོ་སྐྱེ་བར་འགྱུར་བར་ཤེས་ཀྱང་ཇི་ལྟར་ན་འཇིགས་སུ་རུང་བའི་ལུས་དེ་ཉིད་ལ་མི་འཇིགས་པར་ཕྱིར་ཞིང་སྟེ་སླར་ཡང་དང་ཡང་དུ་ཆགས་ཤིང་དགའ་བ་སྐྱེ་བར་འགྱུར་བ་ནི་ཤིན་ཏུ་མི་རིགས་པའོ། །དེས་ན་རང་དང་ཆགས་ཡུལ་བུད་མེད་སོགས་ཀྱི་ལུས་དེ་ཉིད་དུར་ཁྲོད་ཀྱི་རོ་དང་འདྲ་བར་བལྟས་ནས་ཆགས་པ་དགག་པར་བྱའོ། དཔས་བྱིན་གྱིས་ཞུས་པར། བྱང་ཆུབ་སེམས་དཔས་ལུས་འདིའི་ཐོག་མ་དང་ཐ་མའི་རྒྱུ་ལ་སོ་སོར་བརྟག་པར་བྱའོ། །ཕ་མའི་ཁུ་ཆུ་དང་ཁྲག་འདྲེས་པ་ལས་འབྱུང་སྟེ། ལུས་འདི་ལ་ཁུ་ཆུ་དང་ཁྲག་ནི་ལུས་ཀྱི་ཐོག་མའི་རྒྱུ་ཡིན་ནོ། །ཐ་མའི་རྒྱུ་ནི་ཟས་འཇུ་བ་ལ་སོགས་པ་སྟེ་ཁམ་གྱི་བཟའ་བའི་ཟས་ཟོས་མ་ཐག་ཏུ་བད་ཀན་གྱི་གནས་སུ་འགྲོའོ། །བད་ཀན་གྱི་གནས་སུ་ཕྱིན་ནས་བད་ཀན་གྱིས་རྐྱང་རྐྱང་སོགས་བྱས་ཏེ་ཤིན་ཏུ་མི་གཙང་བར་འགྱུར་རོ། །དེའི་འོག་ཏུ་མཁྲིས་པའི་གནས་སུ་འགྲོ་སྟེ་ཞེས་སོགས་དང་། འདི་ལྟར་མི་གཙང་ཕུང་པོའི་ལུས་ལ་ནི། །གཟུགས་རྒྱུ་མངོན་ང་རྒྱལ་ཅན་གང་གུས་བྱེད་པ། །བྱིས་པའི་བློ་ཅན་དེ་ནི་མངོན་བཞིན་དུ། །།མི་ཤེས་ངན་སྐྱུགས་བུམ་པ་ཐོགས་ཤིང་འགྲོ། །དེ་ཡི་སྣ་ནས་རྣག་ནི་རྣམ་པར་འཛག །ཁ་ནས་དྲི་མི་ཞིམ་པ་རྟག་ཏུ་འབྱུང་། །མིག་རྡུ་ཆགས་ཤིང་སྐྱེ་བོའི་སྲིན་བུ་ཅན། །དེ་ལ་སུ་ཞིག་ཆགས་ཤིང་གུས་པར་བྱེད། །ཅེས་སོགས་དང༌། ་་རིན་པོ་ཆེའི་ཕུང་པོའི་མདོ་ལས། ཤཱ་རིའི་བུ་བུད་མེད་ལ་བསྟེན་པ་དང་བསྙེན་པས་ཆོག་གོ།
 
 བུད་མེད་ཀྱི་ལུས་ཕྱི་ས་དང་མཆིལ་མས་ཡོངས་སུ་གང་བ་དེ་ལ་སུ་ཞིག་དག འ་སྟེ། དེ་དག་ནི་འཇིག་རྟེན་གྱི་ཁྱི་རོ་རུལ་བ་དང་འདྲ་བར་སྨད་པར་བྱ་བ་ཡིན་ནོ་ཞེས་སོགས་གསུངས་ལུས་ལ་གཙང་བའི་མཚན་མ་དགག་པ་ལ།་གཞན་གྱི་དྲིས་གཞན་ལ་ཆགས་མི་རིགས་པ་ནི། ལུས་མི་གཙང་བར་མངོན་སུམ་དུ་མཐོང་ཡང་ཕྱི་རོལ་དུ་ཙནྡན་སོགས་བསྐུས་པས་དྲི་ཞིམ་པོ་ལ་ཆགས་སོ་སྙམ་ན། བུད་མེད་སོགས་ཀྱི་ལུས་ལ་བསྐུས་པའི་དྲི་དེ་ཡང་ཙནྡན་དང་ག་བུར་སོགས་ཁོ་ནའི་དྲི་ཡིན་གྱི་ཆགས་ཡུལ་གཞན་དེའི་ལུས་ཀྱི་དྲི་ཉིད་མ་ཡིན་པས་ན་ཙནྡན་སོགས་འབྲེལ་མེད་གཞན་གྱི་དྲི་དེས་གཞན་བུད་མེད་སོགས་ཀྱི་ལུས་མི་གཙང་བ་དག་ལ་རྒྱུ་མཚོན་ཅི་ཡི་ཕྱིར་ན་ཆགས་པ་བྱེད། 
 
 གལ་ཏེ་དྲི་ཞིམ་པོ་ལ་ཆགས་ན་ལུས་ཀྱི་རང་བཞིན་ནི་རྣག་ཅན་རུལ་བའི་བདག་ཉིད་ཡིན་པས་དྲི་ང་ཞིང་མི་གཙང་བས་ན་ལུས་འདི་ལ་མ་ཆགས་ན་ལེགས་པ་མིན་ནམ་སྟེ་ཤིན་ཏུ་ལེགས་ཀྱི་འདི་ལ་ཆགས་ན་ཉེས་པ་དུ་མ་སྐྱེད་པས་སོ། །དེ་ལྟར་མ་ཆགས་ན་ལེགས་མོད་ཀྱང་འཇིག་རྟེན་པ་དགོས་པའི་དོན་མེད་པ་ལ་སྲེད་ཅིང་ཞེན་པ་དག་གིས་བདག་ལ་གནོད་བྱེད་ཀྱི་རྒྱུ་ཆགས་པ་སྐྱེ་བའི་ཕྱིར་དུ་ཅི་སྟེ་ལུས་དེ་ལ་ཙརྫུན་སོགས་དྲི་ཞིམ་པོ་སྐུད་པར་བྱེད་མི་རིགས་ཏེ་བཤང་གཅིའི་ཁང་པ་ལ་དྲི་ཞིམ་བྱུགས་མི་རིགས་པ་དང་འདྲ་བས་སོ། །
 
 འོན་ཏེ་དྲི་ཞིམ་པོ་ཉིད་དུ་སྣང་བ་དེ་ནི་ཙནྡན་སོགས་ལ་ཡོད་པའི་དྲི་ཡིན་ལ་ལུས་རང་བཞིན་གྱིས་རུལ་ཞིང་དྲི་ང་པ་ཡིན་ན་རང་བཞིན་ནི་གཞན་དུ་མི་འགྱུར་བས་ལུས་དེ་ལ་འདིར་ནི་རུལ་བའི་དྲི་ལས་གཞན་པའི་དྲི་ཞིམ་པོ་ཅི་ཞིག་བྱུང་སྟེ་ཅིའང་མ་བྱུང་བས་ན་ཙནྡན་སོགས་གཞན་གྱི་དྲི་ཡིས་གཞན་མི་གཙང་བའི་ལུས་དག་ལ་རྒྱུ་མཚན་ཅི་ཡི་ཕྱིར་ན་ཆགས་པར་བྱེད་དེ་ཆགས་མི་རིགས་སོ། །
 
 ལུས་འཇིགས་པའི་གནས་ཡིན་པས་བྱི་དོར་བྱེད་མི་རིགས་པ་ནི། ལུས་མི་གཙང་ཡང་སྐྲ་སེན་སོགས་བཅོས་ཤིང་བྱི་དོར་བྱས་པས་མཛེས་ཤིང་ཡིད་དུ་འོང་བ་ཡིན་ནོ་སྙམ་ན། གལ་ཏེ་ལུས་ཀྱི་རང་བཞིན་འདི་ཅུང་ཟད་ཀྱང་མ་བཅོས་ཤིང་གོས་སོ་གས་ཀྱིས་ཀྱང་མ་གཡོགས་ལ་སྒྲ་དང་སེན་མོ་འདྲེག་སྤྱད་ཀྱིས་མ་བྲེགས་ཤིང་མ་བཅད་ན་ཤིན་ཏུ་རིང་བ་དང་སོ་ཤིང་ལ་སོགས་པས་མ་བཀྲུས་པས་སོ་སྐྱེ་བོ་དྲི་མར་བཅས་པ་༡དང་ལུས་མ་བཀྲུས་པས་རྡུལ་ཆགས་པའི་འདམ་གྱི་དྲི་སྟེ་འདམ་རྫབ་རུལ་བ་ཉིད་ཀྱི་དྲིས་བསྐོས་པས་དྲི་མི་ཞིམ་པ་དང་གོས་མེད་པའི་ལུས་ཀྱི་རང་བཞིན་ནི་གཙར་བུ་ཤ་ཟའམ་རོ་ལངས་བཞིན་དུ་འཇིགས་སུ་རུང་བ་དང་བཅས་པ་ཉིད་ཡིན་ན། 
 
 རང་ལ་གནོད་པའི་མཚོན་ཏེ་རང་གསོད་བྱེད་ཀྱི་མཚོན་ཆ་རལ་གྲི་དང་མདུང་ཐུང་སོགས་ལ་རང་གིས་བྱི་དོར་བྱེད་པ་བཞིན་དུ་ཆགས་ཡུལ་གྱི་ལུས་དེ་ལ་གོས་ཀྱིས་གཡོགས་པ་༌་དང་སྐྲ་སེན་འདྲེག་པ་སོ་རྩི་སྐུད་པ་བྱུགས་པ་བྱེད་པ་སོགས་ལ་འབད་ནས་ཅིའི་ཕྱིར་བྱི་དོར་བྱེད་དེ་བྱེད་མི་རིགས་སོ།།དེ་ལྟར་མི་གཙང་བའི་ལུས་ལ་དྲི་ཞིམ་པོ་བསྐུ་བ་དང་བྱི་དོར་བྱེད་པ་སོགས་མི་རིགས་པའི་ཚུལ།མདོ་སྔ་མ་ལས། དཔེར་ན་བྱིས་པ་སོལ་བ་ཐོགས་ནས་སུ། །འདི་ནི་དཀར་པོར་བྱ་ཞེས་བདར་ཀྱང་ནི༑༑དཀར་པོའི་དངོས་པོར་མི་འགྱུར་ཟད་པར་འགྱུར། །བྱིས་བློ་ཕྱིན་ཅི་ལོག་གི་ང་རྒྱལ་ཅན། །དེ་ལྟར་མི་གང་གཙང་སྦྲའི་བློ་གྲོས་ཅན། །ང་ཡི་ལུས་འདི་གཙང་མར་བྱ་ཞེས་ཏེ། །བསྐུས་ཕྱིས་འབབ་སྟེགས་བརྒྱར་ནི་ཁྲུས་བྱས་ཀྱང་། །འཆི་བདག་དབང་གིས་ཟད་འགྱུར་གཙང་མི་འགྱུར། །ཞེས་སོ།།ཡིད་འབྱུང་བའི་གནས་ལ་དགའ་མི་རིགས་པ་ནི། །དེ་ལྟར་སྐྱེ་བོ་འདོད་ལྡན་རྣམས་བདག་ལ་ཕན་པའི་དོན་སྒྲུབ་པ་ལ་ཤིན་ཏུ་རྨོངས་ཤིང་འཁྲུལ་བར་གྱུར་པའི་དབང་གིས་ལུས་ཀྱི་བྱི་དོར་བྱེད་པ་སོགས་དོན་མེད་པའི་ལས་ལ་འབད་པ་ཡིས་འདོད་པའི་མྱོས་ཆུ་འཐུངས་ཤིང་ཆགས་སོགས་ཉོན་མོངས་པའི་གདོན་གྱིས་བརླམ་པས་ཤེས་རྒྱུད་འཁྲུལ་ཞིང་མྱོས་པར་གྱུར་པས་ས་སྟེང་འདི་ཀུན་ཏུ་འཁྲུགས་པ་སྟེ་ཀུན་ཏུ་གང་ཞིང་ཁྱབ་པར་གྱུར་པ་ཡིན་ནོ་ཞེས་རྒྱལ་སྲས་ཞི་བའི་ལྷ་ཉིད་ཀྱིས་ཐུགས་སྐྱོ་བའི་སྒོ་ནས་མྱ་ངན་མཛད་དེ་ཤིན་ཏུ་བརྩེ་བའི་གནས་སུ་བྱས་པའོ། །བདག་ལ་རྨོངས་པའི་སོགས་ཚིག་རྐང་གཉིས་པོ་འདི་འགྲེལ་པ་འགར་གོང་གི་ཅི་ཕྱིར་བྱི་དོར་བྱེད་ཅེས་དྲིས་པའི་ལན་དུ་བྱས་ནས་གོང་མ་ལ་ཡར་སྦྲེལ་ནས་འཆད་པ་ལྟར་བྱས་ཀྱང་ཆོག་ལ་འག འ་ཞིག་ཏུ་མར་ལ་སྦྱར་ནས་བཤད་དོ། །
 
 དེས་ན་ཤི་བའི་རོ་བོར་བ་རྣམས་ཕྱོགས་ཀུན་ཏུ་རྣམ་པར་འཐོར་བའི་རུས་གོང་འབའ་ཞིག་གིས་ཁྱབ་པར་གྱུར་པ་མཐོང་ནས་ནི་དུར་ཁྲོད་དུ་ཡིད་འབྱུང་བ་སྟེ་འཇིགས་ཤིང་སྐྱོ་བས་སྙིང་མི་དགའ་བ་སྐྱེ་བར་བྱེད་ན། དབུགས་ཀྱི་རྒྱུ་བ་དང་རྣམ་རྟོག་གི་སྟོབས་ཀྱིས་གཡོ་ཞིང་འགུལ་བའི་རྣམ་འགྱུར་དང་བཅས་པའི་རུས་གོང་འབའ་ཞིག་གིས་ཁྱབ་པའམ་སེམས་རྣལ་དུ་མི་གནས་པའི་སྨྱོན་པ་ཤ་སྟག་གིས་ཁྱབ་པའི་གྲོང་གི་དུར་ཁྲོད་སྔ་མ་བས་ཀྱང་འཇིགས་སུ་རུང་བ་ལ་ཁྱོད་དག འ་འམ་ཞེས་ཟུར་གྱིས་འདྲི་བ་སྟེ་དག འ་ཞིང་ཆགས་པ་ནི་ཤིན་ཏུ་མི་རིགས་ཀྱི་དེ་ལྟ་བུའི་དུར་ཁྲོད་ལ་འཇིགས་ཤིང་སྐྱོ་བས་ཡིད་འབྱུང་སྐྱེ་རིགས་སོ་ཞེས་པ་སྟེ་མཁས་པས་དུར་ཁྲོད་གཉིས་པོ་མཉམ་པར་བལྟས་ནས་ཡིད་འབྱུང་སྐྱེད་རིགས་པའོ། །འགྲེལ་བ་འགའ་ཞིག་ཏུ། ཕོ་ཉ་ཕོ་ཉ་མོ་སོགས་སྲོག་བྲལ་དུར་ཁྲོད་ཀྱི་ཆོས་ལ་སྒྱུར་ཏེ་མི་གཙང་བར་ལྟ་བ་དང༌།་ཟས་ནི་གཅིག་པུ་སོགས་ནས་འདི་ཡན་སྲོག་ལྡན་གསོན་པོའི་ཆོས་ལ་སྦྱར་ནས་མི་གཙང་བར་ལྟ་བ་ཞེས་གསུངས་སོ། །དེ་ལྟར་རིགས་པའི་རྣམ་གྲངས་དུ་མ་ལ་བརྟེན་ནས་འདོད་ཆེན་གྱི་སེམས་ཁོ་རང་ལ་ཡང་ཡང་བརྒལ་ཞིང་བརྟགས་པའི་སྒོ་ནས་ཆགས་པ་སྤོང་བྱེད་ཀྱི་ཐབས་མང་དུ་བསྟན་པ་ལྟར་ལེགས་པར་བསམ་ནས་བུད་མེད་སོགས་ལ་སྲེད་ཞེན་འགོག་པ་ལ་བརྩོན་པར་བྱའོ། །དེ་ལྟར་མི་གཙང་བའི་ཚུལ་མ་བསམས་ཀྱང་བུད་མེད་ཀྱི་ཡུལ་ལ་སྤྱད་པས་ངོམས་ཤིང་ཚིམ་ནས་ཆགས་པ་དང་བྲལ་བར་འགྱུར་རོ་སྙམ་ན་མ་ཡིན་ཏེ། དྲན་པ་ཉེར་གཞག་ལས། རྒྱ་མཚོ་རླབས་ཀྱི་ཕྲེང་བ་ཅན། །ཆུ་ཡིས་ངོམས་པར་འགྱུར་མ་ཡིན། །སྲེད་ལྡན་འདོད་པ་རྣམས་ཀྱིས་ཀྱང༌། །ཚིམ་པ་ནམ་ཡང་ཡོད་མ་ཡིན། །ཞེས་དང་། ཀླུ་སྒྲུབ་ཀྱིས་ཀྱང་། ཇི་ལྟར་མཛེ་ཅན་སྲིན་བུས་ཉེན་པ་ནི། །ཞེས་སོགས་དང༌། གཡན་པ་ཕྲུགས་ན་བདེ་སྙམ་སྟེ། །ཞེས་སོགས་གསུངས་ལ། །རྣལ་འབྱོར་སྤྱོད་པའི་ས་ལས། རྟོག་པས་རབ་ཏུ་བཅོམ་པས་སྐྱེ་བ་པོ། །འདོད་ཆགས་ཤས་ཆེ་སྡུག་པར་བལྟ་བ་ནི། །སྲེད་པ་ཕྱིར་ཞིང་རྣམ་པར་འཕེལ་འགྱུར་ཏེ། །དེས་ནི་དེ་ཡི་འཆིང་བ་དམ་པོར་བྱེད། །ཅེས་སོ།།གཞན་ཡང་རིན་ཕྲེང་ལས། བུད་མེད་ལུས་ལ་དོན་དུ་ནི། །གཙང་བ་ཅུང་ཟད་ཡོད་མ་ཡིན།།ཁ་ནི་ཁ་ཆུ་རུལ་པ་དང་། །སོ་སྐྱུག་མི་གཙང་སྣོད་ཡིན་ཏེ། ཞེས་སོགས་དང་། མི་ཤེས་འག འ་ཞིག་མི་གཙང་བའི། །བུམ་པ་རྒྱུན་ལ་ཆགས་པ་ལྟར། །འཇིག་རྟེན་མི་ཤེས་རྨོངས་པ་ཡིས། །བུད་མེད་རྣམས་ལ་དེ་བཞིན་ནོ། །ལུས་ཡུལ་ཤིན་ཏུ་དྲི་ང་བ། །ཆགས་བྲལ་རྒྱུ་ནི་གང་ཡིན་པ། །དེ་ལའང་འཇིག་རྟེན་ཆེས་ཆགས་ན། །གང་གིས་འདོད་ཆགས་བྲལ་བར་བཀྲི། །ཞེས་སོགས་མང་དུ་གསུངས་ལ། དེ་བཞིན་དུ་བཤེས་སྤྲིང་དང་བཞི་བརྒྱ་བ་ལས་ཀྱང་བུད་མེད་ཀྱི་ལུས་མི་གཙང་བ་དང་དེ་ལ་ཆགས་པའི་ཉེས་པ་མང་དུ་གསུངས་སོ། །བུད་མེད་ལ་ཆགས་པའི་སེམས་བསྲུང་ཚུལ་ནི། མདོ་ལས།བཙུན་པ་བུད་མེད་ཀྱི་ཡུལ་ལ་ཇི་ལྟར་བསྒྲུབ་པར་བགྱི་ཞེས་གསོལ་པ་དང༌། ཀུན་དགའ་བོ་མི་བལྟ་བས་སོ་ཞེས་གསུངས་ལ། དཔུང་བཟང་གིས་ཞུས་པ་ལས་ཀྱང་། གཉའ་ཤིང་གང་དུ་བལྟ་ཞིང་བསོད་སྙོམས་སྤྱད། །འཛུམ་ཞིང་འགྲོ་ལ་སྨྲ་ཞིང་ཟུར་མིག་ཅན། །ཡན་ལག་ཐམས་ཅད་ཡིད་འཕྲོག་བྱེད་པའི་གཟུགས། །བུད་མེད་གཟུགས་ནི་མཚོན་ཆ་འཇེབས་འདྲ་བས། །སྐྱེས་པའི་སེམས་ནི་མངོན་དུ་འཕྲོག་པར་བྱེད། །ལྕགས་ཀྱི་ཐོང་ལྕགས་རབ་ཏུ་འབར་བ་ཡིས། །མིག་ནི་རྣམ་པར་བཀབ་པ་ཆེས་བླ་ཡི། །ཉིས་ན་དྲན་པ་ཉམས་བྱེད་བུད་མེད་ཀྱི། །དཀྱུས་རིང་མིག་ཅན་བཞིན་ནི་མ་མཐོང་བླ། །ཞེས་གསུངས་པ་ལྟར་དང་པོ་ཉིད་ནས་མི་བལྟ་བ་ལ་བསླབ་པར་བྱ་དགོས་ལ། གལ་ཏེ་དེ་ལྟར་བསླབ་པ་ནའང་ཅི་ཞིག་ལྟར་མཐོང་བར་གྱུར་ན་རྒན་པའམ་མ་དང་འདྲ་བ་ལ་མའི་དང་མཉམ་པའམ་སྲིང་མོ་འདྲ་བ་ལ་སྲིང་མོའི་དང་གཞོན་པའམ་བུ་མོ་འདྲ་བ་ལ་བུ་མོའི་འདུ་ཤེས་བསྐྱེད་པ་དང༌། དེས་ཀྱང་ཆགས་མ་ཞི་ན་མི་གཙང་བར་བསམ་དགོས་པར་བཤེས་སྤྲིང་ལས་གསུངས་ལ། ཡང་ཐོག་མར་མི་གཙང་བར་བསམས་པ་དང་དེས་མ་ཞི་ན་མ་སྲིང་སོགས་ཀྱི་འདུ་ཤེས་སྒོམ་དགོས་པར་བྱང་ཆུབ་སེམས་དཔའི་སྡེ་སྣོད་ལས་གསུངས་ཏེ་གང་བདེར་བྱ་ལ། རིན་པོ་ཆེའི་ཕུང་པོའི་མདོ་ལས་ཀྱང་། ལུས་ནི་མི་གཙང་ལས་བྱུང་སྟེ། །རྟག་ཏུ་སྲོག་ཆགས་རྣམས་ཀྱང་གནས། །གཅིན་དང་རྟུག་པས་རབ་གང་ན། །དེ་ལ་བྱིས་པ་རབ་ཏུ་ཆགས། །དགེ་སློང་ཕ་དང་དགེ་སློང་མ། །དགེ་བསྙེན་ཕ་དང་དགེ་བསྙེན་མ། །འདི་ཐོས་ནས་ནི་འདོད་ཆགས་འབྲལ། །འདོད་ཆགས་བྲལ་བས་རྣམ་པར་གྲོལ། །ཞེས་ལུས་མི་གཙང་བའི་ཚུལ་ཐོས་ཤིང་བསམ་པས་ཆགས་པ་ལྡོག་པར་གསུངས་སོ།།
 
 གསུམ་པ་འབྲས་བུ་གནོད་པ་མང་བར་བསམས་པ་ནི། དེ་ལྟར་མི་གཙང་སོགས་ཏེ། དེ་ལ་བསྡུས་ཏེ་གནོད་པ་མང་བར་བསྟན་པ་ནི། གོང་དུ་བཤད་པ་དེ་ལྟར་མི་གཙང་བའི་རང་བཞིན་དུ་གྱུར་པའི་བུད་མེད་ཀྱི་ལུས་དེ་ཡང་ཕལ་ཆེར་རིན་དུ་ནོར་མང་པོ་གཅལ་ཏུ་མེད་པར་ནི་མི་རྙེད་དོ། །དེས་ན་བུད་མེད་དེ་དང་རང་གི་ཟས་གོས་སོགས་ཀྱི་དོན་དུ་ནོར་བསྒྲུབས་པས་ཚེ་འདིར་ཤ་ཐང་སྟེ་ངལ་ཞིང་དུབ་པ་དང་ནོར་གྱི་དོན་དུ་སྡིག་པ་དུ་མ་བསགས་པས་ཕྱི་མར་ཡང་དམྱལ་བ་དང་ཡི་དྭགས་ལ་སོགས་པའི་སྡུག་བསྔལ་དུ་མས་གནོད་པར་འགྱུར་བས་ན་ནང་བུད་མེད་སོགས་ལ་ཆགས་པས་འདི་ཕྱི་གཉིས་ཀར་མི་འདོད་པ་དུ་མ་སྐྱེས་པས་ན་དེ་དག་ལ་ཆགས་པའི་རྣམ་པར་རྟོག་པ་སྤང་བར་བྱའོ། །
 
 དོན་དེ་རྒྱས་པར་འཆད་པ་ལ། འདོད་པ་སྤྱད་པའི་སྐབས་མེད་པ་ནི། བྱིས་པ་ཆུང་ངུའི་དུས་སུ་ནི་ནར་མ་སོན་པས་བུད་མེད་ཀྱི་རིན་དུ་གཞལ་རྒྱུའི་ནོར་གསོག་ཅིང་སྤེལ་མི་ནུས་པས་དེ་ལང་ཚོ་དར་ལ་བབས་པ་ན་འདོད་པ་བསྟེན་པ་འདིས་ཅི་བདེ་སྟེ་ནོར་དང་བུད་མེད་སོགས་མ་རྙེད་པས་སོ།།དར་ལ་བབས་པའི་ཚེ་ནི་འབད་རྩོལ་དུ་མའི་སྒོ་ནས་ནོར་གསོག་པ་དང་བསྲུང་ཞིང་སྤེལ་བ་ཡིས་ཚེ་ཡོངས་སུ་གཏུགས་ཤིང་ཟད་པར་གྱུར་ན་ལུས་རྒས་པར་གྱུར་ནས་ནི་བུད་མེད་སོགས་འདོད་པའི་ཡུལ་བསྟེན་པས་ཅི་ཞིག་བྱ་སྟེ་བསྟེན་པར་མི་ནུས་ཤིང་བསྟེན་ལོང་ཡང་མེད་པས་སོ། །
 
 སྔར་ཕ་མ་སོགས་ཀྱིས་བསྒྱུབས་པའི་ལོངས་སྤྱོད་ལ་དར་ལ་བབ་དུས་སུ་སྤྱད་པས་བདེའོ་སྙམ་ན། དེ་ནི་བསགས་རྒྱུབ་ཅན་རེ་རེ་ཏོཙམ་མ་གཏོགས་ཐམས་ཅད་ལ་མེད་ཅིང་ཡོད་ནའང་ཀླུ་མཆོག་རྣམས་ལ་མགོ་བོའི་དཔེ་ལྟརདེ་ལས་བྱུང་བའི་སྡུག་བསྔལ་གྱིས་ཚེ་གཏུགས་པར་འགྱུར་བ་ལས་བདེ་བར་ལོངས་སྤྱོད་པའི་སྐབས་མེད་པར་གསུངས་ཡང་འདོད་ལྡན་གྱི་སྐྱེ་བོ་མ་རབས་ངན་པ་བྲན་གཡོག་སོགས་ཁ་ཅིག་ནི་ཉིན་རངས་ཏེ་ཉི་མ་རིལ་བོ་ལ་རྩ་ཤིང་འཐུ་ཞིང་འཁུར་བ་དང་ཞིང་ལས་ལ་སོགས་པ་དམན་པའི་ལས་སྣ་ཚོགས་ཀྱིས་ལུས་སེམས་ཡོངས་སུ་ངལ་ཞིང་དུབ་སྟེ་ནུབ་མོ་ཁྱིམ་དུ་འོངས་ནས་ཤ་ཐང་ཆད་པའི་ལུས་མཚན་ཐོག་ཐག་ལ་རོ་དང་འདྲ་བར་གཉིད་ལོག་ནས་ཉལ་བར་བྱེད་པ་ལས་འདོད་པ་བསྟེན་པའི་ནུས་པ་མེད་ཅིང་། ཡང་ཐོ་རངས་སད་མ་ཐག་ནས་ཁར་སང་བཞིན་དུ་ཉིན་རངས་ལ་དོན་མེད་སྡིག་པ་ཅན་གྱི་ལས་ལ་འཇུག་དགོས་པས་ཉིན་མཚན་འཁོར་མོ་ཡུག་ཏུ་འདོད་པའི་བདེ་བ་ལ་སྤྱོད་པའི་སྐབས་མེད་ལ། 
 
 འདོད་ཆེན་གཞན་ཁ་ཅིག་ནི་ཚོང་དང་ཁེ་སྤོགས་སོགས་ཀྱི་ཕྱིར་དང་ཁ་ཅིག་གཞན་གྱི་ནོར་འཕྲོག་པ་དང་རྐུ་བ་ལ་སོགས་པའིཆེདདུ་བྱེས་སུ་བགྲོད་པའམ་ཡུལ་ཐག་རིང་གཞན་དུ་བགྲོད་པས་ངལ་ཞིང་ཉོན་མོངས་པར་གྱུར་པ་དང༌། དུས་ཡུན་རིང་དུ་སོང་བའམ་རང་གི་ཡུལ་ལས་རིང་དུ་སོང་ནས་ནོར་ཚོལ་བའི་སྡུག་བསྔལ་ཅན་དག་གིས་ཟས་ནོར་མང་པོ་ཁྱེར་ནས་ཁྱིམ་དུ་འོངས་ཏེ་བུ་སྨད་དང་ལྷན་ཅིག་ཏུ་ལོངས་སྤྱོད་པར་འདོད་བཞིན་དུ་ཡུལ་གྱིས་བསྐལ་པའི་བུ་སྨད་རྣམས་ཏེ་བུ་བུ་མོ་ཆུང་མ་རྣམས་ཁྱུད་འཁོར་ལོས་ཏེ་ཟླ་བ་བཅུ་གཉིས་ཁྱུད་འཁོར་དུ་ལོངས་པའི་ལོ་རིལ་པོའམ་ལོ་དུ་མ་འདུས་ཀྱང་མཐོང་བའི་སྤྱོད་ཡུལ་ཙམ་དུ་ཡང་མི་འགྱུར་ན་སོས་དལ་དུ་འདོད་པ་བསྟེན་པ་ལྟ་ཅི་སྨོས་ཏེ་ཨ་ཙ་ར་མ་ནུའི་གཏམ་རྒྱུད་བཞིན་ནོ།།ཡང་བྱེས་བགྲོད་ཅེས་པ་འགྲེལ་པར་ཚར་གཅོད་བགྲོད་པ་ཞེས་ཡོད་ལ་དེའི་དོན་སྔར་གྱི་དེ་དག་བྱ་བ་ཕལ་པའི་དབང་དུ་བྱས་ལ་འདི་དེ་ལས་གཞན་བྱ་བ་ངན་པ་ལ་ཆགས་པ་ཁ་ཅིག་རྒྱལ་བློན་སོགས་ལ་བསྟེན་ནས་དེ་དག་གི་བཀས་བྱེས་སུ་བགྲོད་པ་སྟེ་ཡུལ་གཞན་དུ་ཚར་གཅོད་ཀྱི་སྦྱོར་བའང་སྦྱོར་བ་རྩུབ་མོ་ཕ་རོལ་གྱི་གཡུལ་ངོར་བགྲོད་པའམ་གཞན་གྱི་ནོར་འཕྲོག་པ་སོགས་ཀྱི་ཆེད་དུ་བགྲོད་པས་ངལ་ཞིང་ཉོན་མོངས་པ་དང་ཐག་རིང་དུ་སོང་བའི་སྡུག་བསྔལ་ཅན་དག་རང་གི་བུ་སྨད་དང་ཕྲད་པར་འདོད་བཞིན་དུ་བུ་སྨད་རྣམས་ཁྱུད་འཁོར་ལོས་ཀྱང་མཐོང་བའི་སྤྱོད་ཡུལ་དུ་མི་འགྱུར་ཞེས་བཤད་པའང་བྱུང་ངོ༌།།
 
 རྨོངས་པས་གཞན་གྱི་དབང་དུ་གྱུར་ཅིང་མི་འདོད་པ་དུ་མ་ཐོབ་པ་ནི། བདག་ཉིད་ལ་ཕན་པར་འདོད་ཀྱང་ཕན་པ་སྒྲུབ་པའི་ཐབས་ལ་རྣམ་པར་རྨོངས་པར་གྱུར་པས་རང་དང་བུ་སྨད་ཀྱི་འཚོ་བའི་ཡོ་བྱད་སོགས་གང་གི་དོན་ཉིད་དུ་རེ་ཞིག་གི་བར་དུ་རང་གི་ལུས་བཙོངས་པ་དང་འདྲ་བར་བྱས་པའི་གླ་མི་དང་ཁ་བྲན་གཡོག་སོགས་དམན་པ་འགའ་ཞིག་གིས་རང་ཉིད་གཞན་གྱི་ལས་ལ་བཀོལ་ན་ཡང་གླ་རྔན་སོགས་ཀྱི་འདོད་པའི་དངོས་པོ་དེ་དག་ཉིད་མ་ཐོབ་པར་རང་ལ་ཕན་པ་དང་དགོས་པའི་དོན་ཅི་ཡང་མེད་པར་བུ་ཁ་དང་ཆུང་མ་ལ་སོགས་པའི་གཉེན་གྲོགས་གཞན་གྱི་ལས་ཀྱི་རླུང་གིས་དབང་མེད་དུ་འདས་པའམ་གཞན་གྱི་ཞིང་ལས་སོགས་མི་འདོད་བཞིན་དུ་སྒྲུབ་དགོས་པའི་ལས་ཀྱི་རླུང་གིས་རང་དབང་མེད་པར་བདས་ནས་ཚེ་འདི་ཕྱི་གཉིས་ཀར་འདོད་པའི་དོན་མི་ཐོབ་ཅིང་མི་འདོད་པའི་སྡུག་བསྔལ་སྣ་ཚོགས་མྱོང་བར་འགྱུར་བ་དང་། 
 
 ཡང་འདོད་ལྡན་རྨོངས་པ་ལ་ལ་དག་རང་དང་བུ་སྨད་སོགས་ཀྱི་འཚོ་བ་དོན་དུ་གཉེར་ནས་རང་གི་ལུས་ཆུང་མ་དང་བཅས་པ་གཞན་ཁྱིམ་བདག་དང་ཚོང་དཔོན་སོགས་ཀྱི་བྲན་གཡོག་ཏུ་གཏན་ཏུ་༌༌ཨབཙོངས་ཤིང་རང་དབང་མེད་པར་གཞན་གྱི་དབང་དུ་བྱས་ནས་ཚོང་དང་ཞིང་ལས་ནོར་གྱི་འཚོ་སྐྱོང་སོགས་ལས་སྣ་ཚོགས་བྱེད་པ་ལ་རྟག་ཏུ་བཀོལ་བར་གྱུར་ཏེ། བྱ་བའི་ལས་དེ་དག་སྒྲུབ་པའི་སྐབས་དེར་ཆུང་མ་དག་ཀྱང་བུ་དང་བུ་མོ་ལྟ་བུ་བྱུང་བར་གྱུར་ན་རང་ལ་དབང་བའི་ཁྱིམ་མེད་པའི་ཕྱིར་བདེ་བའི་གནས་སུ་སྡོད་དབང་མེད་པར་ཤིང་དྲུང་དང་དགོན་པ་ཁང་སྟོང་དང་ཆུ་འགྲམ་སོགས་གར་བབ་བབ་ཏུ་༌འབྱུང་ཞིང་བཅའ་དགོས་པ་སོགས་ཀྱི་སྡུག་བསྔལ་འབྱུང་བས་ན་དེ་དག་ནི་རང་གི་འདོད་པའི་དོན་མི་ཐོབ་པར་མི་འདོད་པ་སྣ་ཚོགས་ལ་སྤྱོད་དགོས་པར་གྱུར་པའོ།། 
 
 འདོད་པའི་དབང་གིས་སྡུག་བསྔལ་སྣ་ཚོགས་ལ་མི་འདོད་བཞིན་དུ་སྤྱོད་དགོས་པ་ནི། གཞན་ཡང་།དམག་མི་དང་ཇག་ཆོམ་བྱེད་པ་སོགས་འདོད་པས་བསླུས་པའི་གླེན་པ་གཏི་མུག་ཅན་དག་ཟས་གོས་སོགས་ནོར་ཐོས་པ་ལ་བརྟེན་ནས་རང་དང་རང་གི་གཉེན་གྲོགས་སོགས་ཀྱི་ལུས་སྲོག་རིང་དུ་འཚོ་བར་འདོད་ཟ་ཁབ་ནས་རྙེད་པས་གསོན་པའམ་འཚོ་བར་བྱའོ་ཞེས་བསམ་ནས་དེ་དག་གི་ཆེད་དུ་རང་གི་སྲོག་སྟོར་བར་དོགས་བཞིན་དུ་དམག་དཔུང་ཆེན་པོའམ་དགྲ་མང་པོས་གཏམས་པའི་གཡུལ་དུ་འཇུག་པར་བྱེད་པ་དང༌།འདོད་ལྡན་ཁ་ཅིག་གིས་རྙེད་པ་རང་གཞན་གྱི་བཀུར་སྟི་སོགས་ཀྱི་ཁེ་ཆེན་པོ་ཐོབ་པར་བྱ་བའི་ཕྱིར་དུ་རྒྱལ་པོ་སོགས་དབང་ཆེན་པོ་དག་གི་བྲན་གཡོག་ཏུ་འགྲོ་བར་བྱེད་པའམ། ཡང་ཁེངས་ཕྱིར་ཞེས་ཆེན་པོ་དང་མཐོན་པོར་རློམ་པའི་སེམས་ཁེངས་པའི་ང་རྒྱལ་གྱིས་ཆེ་བ་དབྱུང་ཕྱིར་རྒྱལ་པོ་གཏུམ་པོ་སྟོབས་ལྡན་སོགས་ཀྱི་བྲན་དུ་འགྲོ་ཞེས་ཀྱང་འགྲེལ་པ་འགའ་ཞིག་ཏུ་བྱུང་སྟེ། རྒྱལ་པོ་སོགས་དབང་ཆེ་ཞིང་གཏུམ་པོའིབྲན་དུ་སོང་ན་གཞན་རྣམས་ཆད་པས་གཅོད་པ་སོགས་ཀྱིས་འཇིགས་ཤིང་སྐྲག་ནས་བྲན་འཁོར་སོགས་བ་ལ་ཡང་བསྙེན་བཀུར་སྟོབས་པར་བྱེད་ལ་དེའི་ཚེ་རང་ཡང་ཆེ་བར་རློམ་པའི་ང་རྒྱལ་བྱ་ཆོག་པའི་ཕྱིར་དེ་ལ་སྐད་གསུང་ངོ༌། །དེ་ལྟར་རང་རང་གི་འདོད་པའི་དོན་ཆེད་དུ་གཉེར་བ་དག་ཀྱང་འདོད་པའི་དོན་དེ་དག་མི་ཐོབ་ཅིང་མི་འདོད་པའི་སྡུག་བསྔལ་དུ་མ་ལ་སྤྱོད་དགོས་པ་དང༌། 
 
 ཡང་འདོད་ལྡན་ལ་ལ་ཞིག་འདོད་པ་ལ་ཆགས་པའི་རྒྱུས་གཞན་གྱི་ཆུང་མ་ཕྲོག་པ་དང་ཕ་རོལ་གྱི་ནོར་རྫས་སོགས་རྐུ་འཕྲོག་བྱས་པས་དེ་དག་གི་བདག་པོ་འམ་རྒྱལ་པོ་སོགས་ཀྱི་ཆད་པ་ཕོག་ནས་རང་གི་ལུས་ཀྱང་མཚོན་ཆས་བཅད་པ་དང་༌་གཞན་ཁ་ཅིག་ནི་རྒྱལ་པོའི་ཆད་པས་གསལ་ཤིང་རྣོན་པོའི་རྩེ་མོ་ལ་བཙུགསོ་པའམ་བཀལ་བ་དང༌། ཁ་ཅིག་ནི་མདུང་ཐུང་དག་གིས་ལུས་ལ་བསྣུན་པ་དང་ཁ་ཅིག་ནི་མེ་ཆེན་པོ་འབར་བའི་ནང་དུ་བཅུག་ནས་དབང་མེད་དུ་བསྲེགས་པ་དག་ཀྱང་སྣང་བའམ་མཐོང་བའི་ཕྱིར་བུད་མེད་སོགས་འདོད་པའི་ཡོན་ཏན་ལ་ཆགས་པའི་ཉེས་པ་ནི་དཔག་ཏུ་མེད་དོ། །བསླབ་བཏུས་ཀྱི་འདོད་ཡོན་ལ་ཆགས་པའི་གནོད་འགྱུར་སྤོང་བའི་སྐབས་སུ་འདོད་པ་ནི་གནོད་པ་ཐམས་ཅད་ཀྱི་རྩ་བ་སྟེ་དེ་དག་གིས་ཤིན་ཏུ་ཡིད་དབྱུང་བར་བྱའོ་ཞེས་མཚམས་སྦྱར་ནས། དྲན་ཉེ་དང་འཁྲིགས་པ་བདུན་དང་ལྡན་པའི་མདོ་དྲངས་ནས་བུད་མེད་ལ་ཆགས་པའི་ཉེས་དམིགས་བསྟན་པ་དང༌།འདོད་པ་ལ་གདམས་པའི་མདོ་ལས། དགེ་སློང་འདོད་པ་རྣམས་ལས་སེམས་ཟློག་ཤིག ལམ་འདི་ནི་འཇིགས་པ་དང་བཅས་པའོ་རབ་ཏུ་འཇིགས་པ་དང་བཅས་པའོ། །ཚེར་མ་དང་བཅས་པའོ་ཐིབས་པོ་དང་བཅས་པའོ། །ལམ་ངན་པའོ་ལམ་ཁ་བྲག་གོ་སྐྱེས་བུ་དམ་པ་མ་ཡིན་པ་བསྟེན་པའོ། །ཁྱོད་འདི་ལྟར་འདོད་པ་རྣམས་ནི་རོ་མྱང་བ་ཆུང་བ་སྟེ། བཅོམ་ལྡན་འདས་ཀྱིས་ཀྱང་སྡུག་བསྔལ་མང་བ་གནོད་པ་མང་བ་འཁྲུགས་པ་མང་བ་སྟེ་འདི་ལ་ནི་ཉེས་དམིགས་མང་ངོ༌། །དགེ་སློང་དག་འདོད་པ་རྣམས་ནི་ནད་དང་འབྲས་དང་ཟུག་རྔུ་དང་སྡིག་པ་དང་སྲིད་པའི་རྩ་བ་དང་ཤ་དང་བཅས་པའི་མཆིལ་པ་ལྟ་བུ་ཡིན་ཞེས་སོགས་དང༌། དེ་བཞིན་དུ་སྦྱར་ཏེ་དཔེར་ན་རི་དྭགས་གཤོར་བའི་ཁོག་ཚེ་དང་བྱ་གཤོར་བའི་རྒྱ་དང་ཉ་གཤོར་བའི་དོལ་དང་སྤྲེའུ་གཤོར་བའི་རྙིང་དང་ཕྱེ་མ་ལེབ་གཤོར་བའི་མེའི་ཕུང་པོ་ཇི་ལྟ་བར་འདོད་པ་རྣམས་ཀྱང་དེ་བཞིན་ནོ། །ཞེས་སོགས་དང༌། དེ་བཞིན་དུ་དྲག་ཤུལ་ཅན་གྱིས་ཞུས་པ་སོགས་དྲངས་ནས་འདོད་ཡོན་ལ་ཆགས་པའི་ཉེས་དམིགས་རྒྱས་པར་བསྟན་ལ། གཞན་ཡང་འདོད་པ་རྣམས་ནི་མི་སྡུག་པ་དང་ཀིམ་པ་ཀའི་འབྲས་བུ་དང་མེ་མདག་གི་ཕུང་བོ་དང་དུག་གི་བུམ་པ་དང་མནམ་ཕྱིས་དང་སྤུ་༌གྲིའི་སོ་དང་དུར་ཁྲོད་ལྟ་བུ་ཡིན་པར་ཉི་སྙིང་ལས་གསུངས་ལ། དེ་བཞིན་དུ་འདོད་པ་རྣམས་ནི་དྲི་ང་བ་དང་ཡི་ཐུན་པ་དང་རྨའི་ཁ་ལྟ་བུ་དང་བལྟ་བར་བྱ་མི་འོས་པ་དང་སྨད་པར་བྱ་བ་དང་བཤང་བས་ཡོངས་སུ་གང་བའི་རོ་ལྟ་བུ་ཡིན་པར་རིན་པོ་ཆེའི་ཕུང་པོའི་མདོ་ལས་རྒྱ་ཆེར་གསུངས་སོ།།
 
 གཉིས་པ་ཕྱི་རྙེད་སོགས་ལ་སྲེད་པ་སྤོང་བ་ནི། བསག་དང་བསྲུང་དང་སོགས་ཏེ། དེ་ལ་ཐར་བའི་གེགས་བྱེད་ཅིང་དལ་འབྱོར་ཆུད་གསོན་པ་ནི། དང་པོ་ནོར་མེད་པའི་ཚེ་ཚེགས་ཆེན་པོས་དེ་ཚོ་ཞིང་བསག་དགོས་པའི་སྡུག་བསྔལ་དང་། བར་དུ་དཀའ་བས་བསགས་པའི་ནོར་དེ་ཡང་ཆུད་ཟ་བའི་རྐྱེན་རྣམས་ལས་བསྲུང་ཞིང་སྐྱོང་དགོས་པའི་སྡུག་བསྔལ་དང༌། མཐར་དཀའ་བས་བསྲུངས་ཀྱང་མེ་ཆུ་དགྲ་སོགས་ཀྱིས་བརླག་པའི་སྡུག་བསྔལ་བར་འགྱུར་བ་སྟེ་དེ་ལྟར་ཐོག་མཐའ་བར་གསུམ་ཀུན་ཏུ་སྡུག་ང་བསྔལ་གྱི་གདུང་བ་ཡིས་གདུངས་ཤིང་ཡིད་མི་བདེ་བསྐྱེད་པར་བྱེད་པའི་རྒྱུ་ཡིན་པས་ན། ནོར་ཞེས་མིང་ཡང་དོན་དང་མཐུན་པར་གྲགས། ཞེས་པ་ལྟར། ནོར་ནི་འདི་ཕྱིའི་དུས་ཐམས་ཅད་ཕུང་ཁྲོལ་འཚེ་ཉེས་དམིགས་མཐའ་ཡས་པ་སྐྱེད་པའི་རྩ་བར་ཤེས་པར་བྱ་ལ།གཞན་ཡང་དེ་ལྟར་ནོར་ལ་ཆགས་པས་དེ་ཉིད་གསོག་སྲུང་སྤེལ་བ་ལ་སོགས་པའི་བྱ་བ་སྣ་ཚོགས་ཀྱིས་དུས་རྟག་ཏུ་སེམས་གཡེངས་པར་གྱུར་པ་རྣམས་ནི་དེ་འབའ་ཞིག་ལ་ཡིད་ཞུགས་པའི་ཕྱིར་སྐད་ཅིག་ཙམ་ཡང་སྲིད་པའི་རྩ་བ་གཅོད་བྱེད་ཀྱི་ལམ་ཞི་ལྷག་༌་ཟུང་འབྲེལ་གྱི་ཏིང་ངེ་འཛིན་ལྟ་བུ་ལ་ཉམས་ལེན་བྱེད་ལོང་མེད་པས་ན་ནོར་སོགས་འདོད་ཡོན་ལ་ཆགས་པ་པའི་ལྕགས་སྒྲོག་གིས་འཁོར་བའི་བཙོན་རར་འཆིང་བར་འགྱུར་བ་ལས་སྲིད་པའི་སྡུག་བསྔལ་ལས་རྣམ་པར་གྲོལ་ནས་ཐར་པ་ཐོབ་པའི་སྐབས་མེད་དོ། །དེ་ལྟར་ཡང་འདུལ་བ་ལུང་ལས། །དོན་མེད་གཞི་དང་ལྡན་པ་ཡི། །ནོར་ནི་ཕུང་བར་འགྱུར་བ་སྟེ། །གང་གི་མགོ་ལ་གསེར་ཡོད་པའི། །བྱ་རོག་གིས་ནི་ཕུང་བྱེད་འཚལ། ཞེས་དང་། བཤེས་སྤྲིང་ལས། འདོད་པ་རྣམས་ནི་ཕུང་ཁྲོལ་སྐྱེད་པ་སྟེ། རྒྱལ་བའི་དབང་པོས་ཀིམྲའི་འབྲས་འདྲར་གསུངས། །དེ་དག་སྤང་བགྱི་དེ་ཡི་ལྕགས་སྒྲོག་གིས། །འཁོར་བའི་བརྩོན་རར་འཇིག་རྟེན་འདི་དག་བཅིངས། །ཞེས་དང་༌། ཉེས་དམིགས་བཞི་བཅུ་པར།གང་ཞིག་ཆགས་པས་ནོར་འཛིན་པ། །དེ་ལ་འཇིགས་པ་ཆར་བཞིན་འབབ། །འཛིན་མེད་བག་ཡང་བདེ་བའི་རྒྱུ། །ཉ་རོ་དང་ནི་ཆུ་སྐྱར་བཞིན། །ཞེས་དང༌། བསམ་གཏན་ཆོས་དྲུག་ཏུའང་། ཟང་ཟིང་ཕྱིར་ནི་རྩོད་འབྱུང་ཏེ། །ཟང་ཟིང་མེད་ལ་རྩོད་པ་མེད། །ཟང་ཟིང་ཡོངས་སུ་སྤངས་པ་ལས།།ཆུ་སྐྱར་བདེ་བ་འཕེལ་བར་འགྱུར། །ཞེས་གསུངས། ནོར་ལ་ཆགས་པས་གཡེངས་ནས་དགེ་བ་ལ་བློ་མི་འཇུག་པ་ནི། དྲན་པ་ཉེར་གཞག་ལས། གང་ཡང་འདོད་པ་ཆེ་བའི་བློ་ཅན་གྱི་དགེ་སློང་ནི་རྟག་ཏུ་བློ་ནོར་ལ་སོང་བར་གྱུར་པས་ཉིན་མཚན་མེད་པར་དང་དེའི་སེམས་དགེ་བའི་ཆོས་རྣམས་ལ་ལེགས་པར་རབ་ཏུ་དང་བར་མི་འགྱུར་རོ་ཞེས་སོགས་གསུངས་པ་ལྟར་རོ། །གོང་དུ་བུད་མེད་སོགས་སྤྱིར་འདོད་ཡོན་ལ་ཆགས་པའི་ཉེས་པ་བཤད་པའི་སྐབས་སུ་ནོར་གྱི་ཉེས་དམིགས་བཤད་པ་ནི་གཙོ་བོར་བུད་མེད་གསོ་བའི་ཆ་རྐྱེན་དུ་གྱུར་པའི་ནོར་བཙལ་བ་ཡིན་པས་ན་ནང་་བུད་མེད་ལ་ཆགས་པའི་ཉེས་པར་བཞག་ལ། འདིར་ཕྱི་རྙེད་སོགས་ལ་ཆགས་པའི་ཉེས་དམིགས་འཆད་པ་ན་ཁྱད་པར་ནོར་ལ་ཆགས་པའི་ཉེས་དམིགས་གཙོ་བོར་བྱས་ནས་འཆད་པ་ཡིན་པས་མི་འདྲའོ། །་འགྲེལ་བ་འགའ་ཞིག་ཏུ་སྔ་མ་རྣམས་ཀྱང་ཕྱི་རྙེད་སོགས་ལ་ཆགས་པའི་ཉེས་དམིགས་སུ་བྱས་ནས་འཆད་མོད། འོན་ཀྱང་འདིར་ནི་འགྲེལ་བ་འགའི་དགོངས་པ་དང་བླ་མ་དམ་པའི་གསུང་རྒྱུན་གྱི་ས་བཅད་ཉིད་གཙོ་བོར་བྱས་པ་ཡིན་ནོ།།
 
 རྒྱུ་མཚན་དེ་ལྟ་བས་ན་ཚེ་ཐུང་འདི་ཙམ་གྱི་ཆེད་དུ་ནོར་སོགས་འདོད་པའི་ཡུལ་ལ་ཆགས་པའི་འདོད་ལྡན་རྣམས་ལ་སྔར་བཤད་ཟིན་པའི་ཉེས་དམིགས་དེ་དག་དང་ལ་སོགས་ཞེས་པས་བསྟན་པ་ཉེས་དམིགས་གཞན་ཡང་མང་དུ་ཡོད་ལ། ཉེས་དམིགས་ཆེན་པོ་ཡོད་པ་བཞིན་དུ་ལོངས་སྤྱད་པའི་བདེ་བའང་ཆེན་པོ་ཡོད་དམ་སྙམ་ན། བདེ་བ་ཉམས་སུ་མྱོང་བའི་མནོག་ནི་ཤིན་ཏུ་ཆུང་བ་ལས་མི་འབྱུང་སྟེ། དཔེར་ན་ཁུར་ཤིན་ཏུ་ལྕི་བ་བཀལ་བའི་ཤིང་རྟ་ཆེན་པོ་འདྲེན་པའི་ཕྱུགས་དག་གི་ནང་ནས་ཤིན་ཏུ་ངལ་ཞིང་ལྟོགས་པ་ཁ་ཅིག་གིས་མནོག་ཆུང་བ་ལམ་གྱི་འགྲམ་ན་ཡོད་པའི་རྩ་ནི་ཁམ་འགའ་བཅད་དེ་ཟོས་པ་ན་ཉེས་དམིགས་ཆེན་པོ་ཤིང་རྟའི་འཕང་ལོས་ལུས་བཅོམ་པ་བཞིན་ནོ།།
 
 གཞན་ཡང་ཕྱུགས་ཀྱིས་བསྒྲུབས་ནའང་མི་དཀོན་པའམ་དཀའ་ཚེགས་ཆེར་མི་དགོས་པར་རྙེད་སླ་བར་གྱུར་པའི་ཚེ་འདིའི་བདེ་བ་ཤིན་ཏུ་མནོག་ཆུང་ལ་ཉེས་དམིགས་ཆེ་བ་ཟས་ཞིམ་པོ་དང་འཁྲིག་པའི་བདེ་བ་ལྟ་བུ་གང་ཡིན་པ་དེའི་དོན་དུ། ཐར་པ་ཐོབ་བྱེད་ཀྱི་ཆོས་སྒྲུབ་པ་ལ་འགལ་རྐྱེན་མི་ཁོམ་པ་བརྒྱད་སོགས་དང་བྲལ་ཞིང་མཐུན་རྐྱེན་འབྱོར་པ་བཅུ་སོགས་ཚང་བའི་དལ་འབྱོར་གྱི་རྟེན་ཕུན་སུམ་ཚོགས་པ་རྙེད་དཀའ་ཞིང་རྙེད་ན་དོན་ཆེ་བ་འདི་ཉིད་ནི་སྔོན་གྱི་ལས་ངན་གྱི་སྟོབས་ཀྱིས་མནར་བས་ད་ལྟ་ལས་འབྲས་ཀྱི་བླང་དོར་ལ་རྨོངས་ཤིང་འདོད་པའི་ཡོན་ཏན་ལ་ཆགས་ནས་སྡིག་པ་ལ་འཛེམས་མེད་དུ་སྤྱོད་པ་རྣམས་ཀྱིས་བཅོམ་ཞིང་བརླག་སྟེ་དོན་མེད་དུ་མི་ལུས་ཆུད་གསོན་པར་བྱེད་པའི་ཉེས་དམིགས་དེ་དག་ལ་བསམས་ནས་རང་ཅག་གིས་དལ་འབྱོར་གྱི་རྟེན་ལ་སྙིང་པོ་ལེན་པ་ལ་འབད་དགོས་ཏེ་ཚེ་འདིའི་སྡུག་བསྔལ་སེལ་བ་དང་བདེ་བ་སྒྲུབ་པ་ཙམ་ལ་མི་བས་དུད་འགྲོ་སྟོབས་ཆེ་བར་གསུངས་པས་དེ་ཙམ་གྱི་ཆེད་དུ་འབད་ནས་སྡིག་པ་ལ་བག་མེད་དུ་སྤྱོད་ནས་མི་ལུས་ཐོབ་པ་དོན་མེད་དུ་ཆུད་ཟོས་སུ་གཏོང་བ་རྣམ་པ་ཀུན་ཏུ་མི་རིགས་པའི་ཕྱིར་རོ། །མནོག་ཆུང་ལ་ཉེན་ཆེ་བའི་དཔེ་སྔ་མ་དང་མཚུངས་པར་སློབ་སྤྲིང་ལས་ཀྱང་། ཇི་ལྟར་གླང་བུ་ཁྲོན་ཟབ་ཁ་ནས་འཁྲུངས་པ་ཡི། །རྩྭ་ལོ་ཁམ་འགའ་ཙམ་ལ་ཡིད་ནི་ཆགས་གྱུར་པ། །རྙེད་པ་གྲུབ་པ་མེད་པར་གཡང་དུ་ལྷུང་བ་ལྟར། །འཚོ་བའི་འཇིག་རྟེན་བདེ་ལྡན་འདོད་་པའང་དེ་དང་འདྲ། ཞེས་གསུངས་ལ། དེ་བཞིན་དུ་མདོ་སྡེ་འཛངས་བླུན་ལས། སྔོན་བྲམ་ཟེ་རྣམས་ལ་ཟླ་བ་གསུམ་བཞིའི་རིང་ལ་དུས་སྟོན་བཟང་པོ་ཡོད་ལ། དེར་ཡོད་པའི་རྟགས་སུ་བྲམ་ཟེ་ཞིག་གི་ལག་པ་ལ་ཀེའུ་ལའི་རྒྱས་བཏཾབ་པ་ལ་བྲམ་ཟེ་ཡོན་ཏན་ལྡན་པ་ཡིན་ཡང་སྲེད་པ་ཆེ་བསསྦྲང་རྩིའི་རོ་ལ་ཆགས་ནས་རྒྱ་དེ་ལྕེས་བལྡགས། དུས་སྟོན་ལ་འགྲོ་དུས་རྒྱ་སྟོན་རྒྱུ་མེད་པས་སྒོ་སྲུང་གིས་མ་བཏང་བར་དུས་སྟོན་ཤོར་བར་གསུངས་པ་བཞིན་དུ་ད་ལྟ་འདོད་པའི་བདེ་བ་ཅུང་ཟད་རེ་ལ་ཆགས་ནས་དོན་ཆེན་པོ་མིའི་ལུས་ཀྱང་ཆུད་ཟོས་སུ་གཏོང་ཕོད་པ་འདི་བསམ་བརླག་ཏུ་ཤེས་པར་བྱའོ། །དེ་དག་གིས་ནི་འདོད་པ་སྒྲུབ་པ་སྡུག་བསྔལ་ཆེ་ལ་དོན་ཆུང་བར་བསྟན་ཏོ།།
 
 སྔར་འབྲས་བུ་མེད་པའི་སྡུག་བསྔལ་མང་པོ་མྱོང་ཚུལ་ནི། འདོད་ཡོན་ལ་བརྟེན་ནས་སྡུག་བསྔལ་མང་པོ་འབྱུང་བས་དེ་སྒྲུབ་མི་རིགས་ན་བྱང་ཆུབ་ཀྱི་སྤྱོད་པ་ལ་བསླབ་པ་ལའང་སྡུག་བསྔལ་མང་པོ་འབྱུང་༌་བས་སྒྲུབ་མི་རིགས་སོ་སྙམ་ན་མི་འདྲ་སྟེ་འཁོར་ལོས་སྒྱུར་བའི་དཔལ་འབྱོར་ལྟ་བུའི་སྲིད་པའི་ཕུན་ཚོགས་སུ་གྱུར་པའི་འདོད་པའི་ཡོན་ཏན་གྱི་བདེ་བ་ལ་སྤྱོད་པ་ཡང་རང་གི་ངོ་བོ་མི་བརྟན་པའི་རང་བཞིན་ཅན་ཡིན་པའི་ཕྱིར་མཐར་གདོན་མི་ཟ་བར་ངེས་པར་འཇིག་པར་འགྱུར་ཞིང་འདོད་པ་ལ་ཆགས་པའི་དབང་གིས་དེའི་དོན་དུ་མི་དགེ་བ་དུ་མ་སྤྱད་པས་དམྱལ་བ་དང་ཡི་དྭགས་ལ་སོགས་པའི་སྒོ་ནས་རིས་ངན་པར་ལྟུང་བར་བྱེད་པ་ཡིན་ལ་དེ་ལྟའི་ཟག་བཅས་ཀྱི་བདེ་བ་ནི་ཟག་མེད་ཀྱི་བདེ་བ་ལ་ལྟོས་ན་ཤིན་ཏུ་ཁྱད་ཆེན་པོ་ཞུགས་པའི་ཕྱིར་བདེ་བ་ཆུང་ངུ་ཡིན་གྱི་ཆེན་པོ་མིན་ནོ།་།དེ་ལྟར་ཆེན་པོ་མིན་པའི་བདེ་བ་དེ་སྒྲུབ་པའི་ཕྱིར་དུ་བྱིས་པ་འདོད་ལྡན་རྣམས་ཀྱིས་ཡུན་རིང་པོ་ཐོག་མ་མེད་པ་ནས་ད་ལྟའི་བར་གྱི་དུས་ཀུན་ཏུ་འདོད་པའི་ཡོན་ཏན་ཚོལ་བོ་དང་བཙལ་ནས་ཆགས་སེམས་ཀྱིས་ལོངས་སྤྱོད་པ་སོགས་བྱས་པའི་དབང་གིས་སྡུག་བསྔལ་དཔག་ཏུ་མེད་པ་མྱོང་བས་ལུས་སེམས་ངལ་ཞིང་དུབ་པར་གྱུར་པའི་ཚེགས་ཆེན་པོ་བྱུང་བ་གང་ཡིན་པ་
 
 དེ་ཡི་བྱེ་བའི་ཆ་ཙམ་ཞེས་པའམ་ཚེགོས་ཆེན་པོ་བྱུང་བ་དེའི་ནང་ནས་ཚེགས་ཆུང་ངུ་ཙམ་གང་ཡིན་པ་དེ་ཡི་བྱེད་པའི་ཆ་ཤས་ཙམ་གྱི་ཚེགས་ཀྱིས་བྱང་ཆུབ་ཀྱི་སྤྱོད་པ་ལ་བསླབ་པར་བྱས་ན་སངས་རྒྱས་ཀྱི་གོ་འཕང་ཉིད་བདེ་བླག་ཏུ་འགྲུབ་ངེས་པ་ཡིན་ན་ཡང་། འདོད་ལྡན་ངན་པ་རྣམས་ཐོག་མེད་ནས་འདོད་ཡོན་ལ་ཆགས་པའི་དབང་གིས་ངན་སོང་སོགས་སྲིད་པའི་གནས་འདིར་དཀའ་ཚེགས་ངལ་དུབ་དཔེ་དཔག་མེད་མྱོང་བ་དེ་ནི་བྱང་ཆུབ་ཀྱི་སྤྱོད་པ་ལ་སློབ་པའི་དུས་སུ་དཀའ་སྤྱད་ཀྱི་སྡུག་བསྔལ་མྱོང་དགོས་པ་དེ་བས་ཀྱང་རྒྱུ་སྡུག་བསྔལ་ཆེ་ལ་འབྲས་བུ་བྱང་ཆུབ་ཀྱང་ཐོབ་པ་མེད་པས་ན་སྔར་སྡུག་བསྔལ་མྱོང་བ་རེ་ཐམས་ཅད་ནི་དོན་ཅི་ཡང་མེད་པའོ། །འདིའི་རྩ་ཚིག་ཏུ། དུབ་པའི་ཚེགས་ཆེན་ཞིས་དཛོ་ཚེགས་ཟའོབྱུང་ཞེས་དང་ཚེགས་ཆུང་ཞེས་པ་སྟེ་མི་འདྲ་བ་བྱུང་ངོ༌། །དེ་ཡི་བྱེ་བའི་ཚ་ཙམ་གྱི་ཚེགས་ཀྱིས་སངས་རྒྱས་འགྲུབ་ཅེས་པའང༌། བསྐལ་པ་གྲངས་མེད་གསུམ་ལྟ་བུར་རྒྱལ་སྲས་ཀྱི་སྤྱོད་པ་ལ་བསླབ་ནས་དཀའ་བ་སྤྱད་ན་སངས་རྒྱས་ཉིད་འགྲུབ་ལ། དེས་ནི་འཁོར་བ་ཐོག་མཐའ་མེད་པར་སྡུག་བསྔལ་མྱོང་བ་དེའི་བྱེ་བ་བརྒྱ་ཕྲག་གི་ཆ་ཙམ་དུའང་བསྒྲུན་དུ་མེད་པའི་དོན་ནོ། །འདོད་ལྡན་བྱང་ཆུབ་སྤྱོད་པས་བས།།སོགས་ཀྱི་དོན་ཡང་བྱང་སེམས་ཀྱིས་དུས་ངེས་པ་ཅན་གྱི་ཡུན་ཐུང་ངུར་རང་དབང་ཡོད་ཅིང་འདོད་བཞིན་དུ་གཞན་དོན་དུ་དཀའ་སྤྱད་ཙམ་གྱི་སྡུག་བསྔལ་ཆུང་ངུ་མྱོང་བ་ལས་ནི་འབྲས་བུ་བྱང་ཆུབ་ཐོབ་པ་ཡོད་ལ། འདོད་ཆེན་ལྡན་པ་དག་དུས་ཚད་མེད་པའི་ཡུན་རིངཔོར་རང་དབང་མེད་ཅིང་མི་འདོད་བཞིན་དུ་དོན་ཅི་ཡང་མེད་པར་མནར་མེད་སོགས་ཀྱི་སྡུག་བསྔལ་ཆེན་པོ་མྱོང་བར་བྱས་པ་ལའང་འབྲས་བུ་བྱང་ཆུབ་ཐོབ་པ་མེད་ཅེས་པ་སྟེ་འདིས་བྱང་ཆུབ་སྒྲུབ་པ་དོན་ཆེ་ལ་སྡུག་བསྔལ་ཆུང་བ་དང་འདོད་པ་སྒྲུབ་པ་སྡུག་བསྔལ་ཆེ་ལ་དོན་ཆུང་བའི་ཚུལ་གཉིས་ཀ་བསྟན་ཏོ། །
 
 ཉེས་དམིགས་དཔེ་ལས་འདས་པར་བསྟན་ཏེ་དོན་བསྡུ་བ་ནི། འདོད་ཡོན་ལ་ཆགས་པའི་རྒྱུས་རྒྱུ་མི་དགེ་བ་སྤྱད་པ་ལས་འབྲས་བུ་དམྱལ་བ་དང་ཡི་དྭགས་ལ་སོགས་པའི་སྡུག་བསྔལ་ཡུན་རིང་ལ་བཟོད་ཁ་དཀའ་བ་མྱོང་བར་འགྱུར་བའི་ཚུལ་གསུང་རབ་ནས་བཤད་པ་བཞིན་བསམ་ཞིང་དྲན་པར་བྱས་ན།སྡིག་སྡུག་གི་འབྱུང་གནས་འདོད་པའི་ཡུལ་རྣམས་ལ་ཆགས་པའི་ཉེས་དམིགས་ལ་ནི་འཇིག་རྟེན་ན་སྡུག་ང་བསྔལ་སྐྱེད་པའི་རྒྱུ་མཆོག་ཏུ་གྲགས་པའི་མཚོན་ཆ་དང་ནི་དུག་དང་མེ་དང་གཡང་ས་དང་དགྲ་རྣམས་ཀྱིས་ཀྱང་དཔེར་མི་ཕོད་པ་སྟེ་བསྒྲུན་དུ་མེད་དེ། དེ་དག་གིས་རིམ་པར་གཅོད་ཅིང་ཕུག་པ་དང་གཟིར་བ་དང་།བསྲེགས་པ་སོགས་བྱས་ཀྱང་ཚེ་འདིའི་སྲོག་དང་ཕྲལ་ཏེ་འཆི་བའི་སྡུག་བསྔལ་ཙམ་མྱོང་བར་བྱེད་ཀྱི་སྐྱེ་བ་དུ་མའི་བར་དུ་ངན་སོང་སོགས་ཀྱི་སྡུག་བསྔལ་གྱི་རྒྱུ་མི་བྱེད་ལ་འདོད་པའི་ཉེས་དམིགས་ཀྱིས་ནི་སྲེད་པ་༌་མཐའ་མེད་དུ་དམྱལ་སོགས་ཀྱི་སྡུག་བསྔལ་ཀྱང་ཡང་ཡང་སྐྱེད་པས་སོ། །དེ་ལྟར་ཡབ་སྲས་མཇལ་བ་ལས། འདོད་པ་དག་ནི་དུག་གི་ལོ་མ་བཞིན། །སྦྲུལ་གྱི་མགོ་འདྲ་སྡུག་བསྔལ་བགྱིད་པ་སྟེ། །རྩེ་གསུམ་པ་དང་རལ་གྲི་མདུང་ཐུང་འདྲ། །མེ་ཡི་ཕུང་པོ་ཤིན་ཏུ་འབར་བ་བཞིན། །ཞེས་དང༌། རྒྱུ་ཆེར་རོལ་པ་ལས་ཀྱང༌། འདོད་པའི་ཡོན་ཏན་མྱ་ངན་གནོད་པ་མང་། །འཇིགས་བཅས་རྟག་ཏུ་དགྲ་བྱེད་ཉོན་མོངས་བཅས། །རལ་གྲིའི་སོ་འདྲ་དུག་སྡོང་ལོ་མ་མཚུངས། །ངན་སྐྱུག་སྣོད་ལྟར་འཕགས་པའི་སྐྱེ་བོས་སྤངས། །འདོད་པའི་ཡོན་ཏན་འཇིགས་བཅས་ཉོན་མོངས་བཅས། །རྟག་ཏུ་དྲན་པ་བརྗེད་བྱེད་མུན་པ་ཅན། །རྟག་ཏུ་འཇིགས་པའི་རྒྱུ་བྱེད་སྡུག་བསྔལ་རྩ། །སྲེད་པས་སྲིད་པའི་འཁྲིས་ཤིང་འཕེལ་བར་བྱེད། །ཇི་ལྟར་མེ་འབར་འོབས་ནི་འཇིགས་བཅས་པ། །དེ་ལྟར་འདོད་འདི་འཕགས་པའི་སྐྱེ་བོས་རིག །འདམ་རྫབ་ཆེ་འདྲ་རལ་གྲི་གཤེགས་གནས་འདྲ། །རལ་གྲི་སོ་ལ་སྦྲང་རྩི་བསྐུས་དང་མཚུངས། །ཇི་ལྟར་སྦྲུལ་གྱི་མགོ་དང་ངན་སྐྱུགས་སྣོད། །དེ་ལྟར་འདོད་འདི་མཁས་པ་རྣམས་ཀྱིས་རིག །ཅེས་སོགས་རྒྱས་པར་གསུངས་ལ། བཤེས་སྤྲིང་ལས། ག དུག་པ་དུག་དང་མཚོན་དང་དགྲ་བོ་དང༌། །མེ་བཞིན་འདོད་པའི་བདེ་ལ་ཡིད་འབྱུང་མཛོད། །ཅེས་གསུངས་ཏེ། ཚེ་འདིའི་སྡུག་བསྔལ་སྐྱེད་པའི་ཆ་ནས་དེ་དག་དང་འདྲ་ལ་ཕྱི་མའི་སྡུག་བསྔལ་སྐྱེད་པའི་སྒོ་ནས་དེ་དག་གིས་ཀྱང་དཔེར་མི་ཕོད་པའོ།།
 
 གསུམ་པ་དབེན་པའི་ཡོན་ཏན་དྲན་པ་ནི། དེ་ལྟར་འདོད་ལ་སོགས་ཏེ། དེ་ལ། མཚམས་སྦྱར་བའི་སྒོ་ནས་བསྡུས་ཏེ་བསྟན་པ་ནི། བཤད་མ་ཐག་པ་དེ་ལྟར་འདོད་པའི་ཉེས་དམིགས་ལ་ཡིད་སྐྱོ་ཞིང་སྐྲག་པར་བྱས་ཏེ་མི་མཐུན་ཕྱོགས་འདུ་འཛི་དང་རྣམ་གཡེང་སོགས་ཀྱིས་དབེན་པའི་གནས་ཡོན་ཏན་གྱི་ཁྱད་པར་ཕུན་སུམ་ཚོགས་པ་དང་ལྡན་པ་ལ་ནི་དགའ་ཞིང་སྤྲོ་བའི་སེམས་བརྟན་པོ་བསྐྱེད་པར་བྱའོ་ཞེས་པའོ། །ཕུན་སུམ་ཚོགས་པའི་ཡོན་ཏན་གྱི་ཁྱད་པར་དེ་དག་རྒྱས་པར་འཆད་པ་ལ།གནས་ཀྱི་ཁྱད་པར་རྣམ་གཡེང་ཞི་བ་ནི། དེར་འཐབ་ཟླ་དང་འགྲན་ཟླ་གཞན་མེད་པས་ཕྱིའི་རྩོད་པ་སྟོང་པ་དང་ཆགས་སྡང་སོགས་སྐྱེ་བའི་ཡུལ་རྐྱེན་མེད་པས་ནང་ཉོན་མོངས་ཀྱིས་ཀྱང་སྟོང་པར་གྱུར་ལ། གནོད་སྦྱིན་དང་གཅན་གཟན་སྡིག་སྦྲུལ་དང་ཆོམ་རྐུན་སོགས་མི་དང་མི་མིན་གྱིས་འཚེ་བ་དང་འདུ་འཛི་དང་རྣམ་གཡེང་ཐམས་ཅད་ཉེ་བར་ཞི་བའི་ནགས་ཁྲོད་ཀྱི་ནང་ཉམས་དགའ་ཞིང་བག་ཕེབས་པ་དག་ཏུ་གནས་པར་བྱ་བའོ།།
 
 འབྱོར་པའི་ཁྱད་པར་རྒྱལ་པོ་ལས་ལྷག་པ་ནི། བསོད་ནམས་ཀྱི་མཐུ་ལས་ཆོས་ལ་སྤྱོད་པའི་སྐལ་བ་བཟང་པོ་དང་ལྡན་པའི་བྱང་སེམས་དག་ནི་ཟླ་བའི་འོད་ཟེར་ཙནྡན་གྱིས་བྱུག་པ་བས་ཀྱང་དཀོར་ལ་བསིལ་བའི་ཁྱད་པར་དང་ལྡན་པས་ནང་ཐམས་ཅད་ཁྱབ་པར་གྱུར་ལ་སྤྱོད་ལམ་བཞི་པོ་ཅི་བདེར་བྱ་ཆོག་པའི་ཤིན་ཏུ་ཡངས་པའི་རྡོ་ལེབ་ཀྱི་ཁང་བཟང་ངམ་རྡོ་ལེབ་ཁང་བཟང་དང་འདྲ་བ་ཉམས་དགའ་བ་སྟེ་གཙངཞིང་འཇམ་ལ་བདེ་བར་བསམ་གཏན་གྱི་ཚེར་མར་གྱུར་པའམ་ཁམས་དང་མི་འཕྲོད་པའི་སྒྲ་མེད་ཅིང་བགས་ཀྱིས་འཇམ་ཞིང་ཞི་བའི་ནགས་ཀྱི་ཀློང་དུ་རླུང་བསིལ་ཡབ་དང་འདྲ་བ་དལ་བུས་གཡོ་བའམ་གཡོབ་པ་ཡིས་ཡིད་ལ་སིམ་པ་སྦྱིན་པའི་གནས་སུ་བྱང་ཆུབ་ཀྱི་སེམས་སྒོམ་པ་སོགས་ཀྱི་སྒོ་ནས་གཞན་སེམས་ཅན་ཐམས་ཅད་ལ་ཕན་བདེ་འབའ་ཞིག་སྐྱེད་པའི་དོན་ཁོ་ན་སེམས་ཤིང་དལ་བུའི་སྒོ་ནས་འཆག་པར་བྱེད་པའི་རྣལ་འབྱོར་བའི་འབྱོར་བའི་ཁྱད་པར་ནི། འཁོར་ལོས་སྒྱུར་བའི་རྒྱལ་པོ་སོགས་བདེ་སྐྱིད་ཀྱི་དཔལ་ལ་སྤྱོད་པའི་སྐལ་བ་དང་ལྡན་པའི་རྒྱལ་པོ་རྣམས་ཙནྡན་གྱི་བྱུགས་པས་བསིལ་བར་བྱས་པའི་ཁང་བཟང་གི་ནང་དུ་རྔ་ཡབ་ནོར་བུའི་ཡུ་བ་ཅན་གྱིས་གཡོབ་ཅིང་རྒྱལ་སྲིད་དང་འབངས་འཁོར་ལ་ཕན་པའི་དོན་སེམས་ཤིང་འཆག་པར་བྱེད་པ་དེ་ལྟ་བུའི་རྒྱལ་པོ་ཆེན་པོའི་འབྱོར་བ་སོགས་འཇིག་རྟེན་པའི་བདེ་འབྱོར་གང་ལས་ཀྱང་ཆེས་ཆེར་ལྷག་སྟེ་ཆགས་སྡང་དང་བྲལ་ཞིང་རྩོལ་སྒྲུབ་སོགས་ཀྱི་བྱ་བྱེད་ཅི་ཡང་མི་དགོས་པའི་ཕྱིར་རོ། །འདིའི་རྩ་ཚིག་ཏུ། ནགས་ཀློང་གཡོ་བའམ་གཡོབ་པ་དང༌། ནགས་རླུང་གཡོ་བའམ་གཡོབ་པ་ཞེས་མི་འདྲ་བ་བྱུང་ངོ༌།དེ་ལྟར་དཔེན་པའི་གནས་དེར་རྩོད་པ་དང་ཉོན་མོངས་ཀྱིས་སྟོང་པ་དང་དེར་གནས་པ་ན་འདུས་བྱས་ཀྱི་ཆོས་ལ་ཡིད་འབྱུང་སྐྱེ་བ་དང་སྤྱོད་ལམ་ཀུན་ཏུ་ཉེས་སྐྱོན་མི་འབྱུང་བ་དང་ཐར་པ་དང་རྗེས་སུ་མཐུན་པ་སོགས་ཀྱི་ཡོན་ཏན་མང་པོ་འབྱུང་བ་ནི། ཏིང་རྒྱལ་ལས། །ཉེས་པའི་ཚོགས་མང་ཐམས་ཅད་སྤངས་ནས་སུ། །རྣལ་འབྱོར་ཅན་ནི་རྟག་ཏུ་བྱེད་པ་ཉུང་། །རྣལ་འབྱོར་ཅན་བརྩོན་ནམ་ཡང་རྩོད་པ་མེད། །དགོན་པར་གནས་པ་དེ་ཡི་ཡོན་ཏན་ནི། །དེ་ནི་རྟག་ཏུ་འདུས་བྱས་ཡིད་འབྱུང་འགྱུར། །དེ་ནི་འཇིག་རྟེན་ཅི་ལའང་འདོད་པ་མེད། །ཟག་པ་དག་ནི་རྣམ་པར་འཕེལ་མི་འགྱུར། །ནགས་ན་གནས་པ་འདི་ཡི་ཡོན་ཏན་འདི། །དེས་ནི་ནམ་ཡང་རྩོད་པར་མི་འགྱུར་ཏེ། །རྟག་ཏུ་ཞི་ཞིང་དགའ་ལ་དབེན་པར་རྒྱུ། །ལུས་དང་ངག་དང་ཡིད་ཀྱང་རབ་བསྡམས་འགྱུར། །དགོན་པར་གནས་པ་འདི་ལ་ཡོན་ཏན་མང་། །དེ་ནི་ཐར་པའི་རྗེས་སུ་མཐུན་པ་ཡིན། །དེ་ནི་རྣམ་གྲོལ་ཞི་བ་མྱུར་རྟོགས་བྱེད། །ནགས་ན་གནས་ཤིང་རྣམ་གྲོལ་སྟེན་བྱེད་ན། །དགོན་གནས་དེ་ལ་ཡོན་ཏན་འདི་ཀུན་འབྱུང༌། །ཞེས་སོ།།
 
 བདེ་བའི་ཁྱད་པར་དབང་པོ་ལས་ཀྱང་ལྷག་པ་ནི། དེར་ཡོ་བྱད་ཀྱིས་ཕོངས་པས་ཉོན་མོངས་པར་མི་འགྱུར་རམ་སྙམ་ན། བདག་པོ་མེད་པའི་ཁང་སྟོང་དང་ཤིང་དྲུང་བདེ་བ་དང་ས་ཕུག་དང་བྲག་སྐྱིབས་སོགས་ཀྱི་གནས་ཡིད་དུ་འོང་བ་དག་ཏུ་སྡོད་ཉམས་སྤྲོ་ཞིང་བདེ་བའི་ཕྱོགས་གང་ཡང་རུང་བའི་གཞི་དེ་ཉིད་དུ་གནས་མལ་བཅས་ཏེ་རང་ཇི་སྲིད་སྡོད་པར་འདོད་ཀྱི་བར་དེ་སྲིད་དུ་གནས་ཤིང༌། འདོད་ཡོན་གྱི་ཉེར་སྤྱོད་མང་པོ་ཡོངས་སུ་འཛིན་པ་དང་དེ་དག་ཆུད་འཛའ་བའི་རྐྱེན་རྣམས་ལས་བསྲུང་བའི་སྡུག་བསྔལ་ཐམས་ཅད་སྤངས་ཏེ་སུ་གང་ལ་ཡང་རེ་དོགས་ཀྱི་ལྟོས་པ་མེད་པར་བག་ཡངས་སུ་ཅི་དགར་སྤྱོད་པས་གནས་པར་བྱེད་པ་དང་། 
 
 གནས་དང་ཡོ་བྱད་སོགས་ལ་ཇི་ལྟར་འདོད་པ་བཞིན་དུ་རང་དབང་ཉིད་དུ་ལོངས་སྤྱོད་ཅིང་དེར་གནས་པའམ་གཞན་དུ་འགྲོ་བའི་ཚེ་ཡང་དེ་དག་ཅི་ལའང་ཆགས་ཤིང་ཞེན་པ་མེད་ལ། ག དུལ་རྒྱུའི་དགྲ་སྐྱོད་རྒྱུའི་གཉེན་ཕར་ལྟོས་དཔོན་ཚུར་ལྟོས་གཡོག་སོགས་གང་དང་ཡང་ནི་འབྲེལ་བ་མེད་པར་བྱས་ནས་ཟས་གོས་གནས་མལ་སོགས་ངན་ངོན་ཙམ་གྱིས་འཚོ་ནུས་པའི་ཆོག་ཤེས་ཀྱི་བདེ་དགའི་དཔལ་ལ་སྤྱོད་པ་གང་ཡིན་པ་དེ་ནི་ལྷའི་དབང་པོས་ཀྱང་རྙེད་དཀའ་ལ་དེ་བཞིན་དུ་ཡུལ་མཉན་ཡོད་ཀྱི་རྒྱལ་པོ་གསལ་རྒྱལ་ལྟ་བུའི་མིའི་དབང་པོས་ཀྱང་ནི་རྙེད་ཤིན་ཏུ་དཀའ་སྟེ་དབུལ་པོ་དེས་པས་ཇི་སྐད་བརྗོད་པ་བཞིན་ནོ། །དེ་ལྟར་ལྷ་མིའི་དབང་ཕྱུག་ཆེན་པོ་རྣམས་ཀྱི་དཔལ་འབྱོར་ལས་ལྷག་ཅིང་རྙེད་དཀའ་ཚུལ་སློབ་སྤྲིང་ལས། ཟླ་བའི་དཀྱིལ་འཁོར་རྒྱས་པས་ཉེ་བར་བརྒྱན་བྱས་ཤིང༌། །རྐེད་ཆིངས་ཆར་ཆེན་སྤྲིན་གྱིས་འཁྲིགས་པས་འཁྱུད་གྱུར་པ། །རི་རྩེ་ནགས་ཀྱི་མཐོངས་དེར་ཆགས་པ་མེད་པར་ནི། །རླུང་ལྟར་བ་ཡོ་བའི་རང་བཞིན་ཚེ་གཏུགས་སྐལ་པ་ཆེ། །ནགས་མཐོངས་རི་དྭགས་རྒྱུ་བའི་ཚོགས་ཀྱིས་བསྟེན་བཅས་པ། །ཀུན་ནས་ཉམས་དགའ་བཟང་པོ་དེར་ནི་སྐྱིད་པ་གང་། །དེ་ཅི་དགའ་བའི་ནགས་ཚལ་ལྷ་མོའི་ཉམས་བག་ཏུ། །ཐེལ་གྱིས་འབེབས་པའི་རྡོ་ལེབ་ཅན་ནའང་ཡོད་འགྱུར་རམ།།ནགས་ཀླུང་ཆུ་གཙང་ངོགས་བདེའི་དབེན་པར་སྐྱིད་པ་གང་། །དེ་ཅི་ལྷ་ཡི་བུ་མོ་དྲི་ཞིམ་བྱུགས་པ་ཡི།།ལན་བུའི་རྒྱུན་དུ་ཐོགས་པའི་རྒྱུན་ལྡན་མེ་ཏོག་སོགས། །མཛེས་པ་ཟིལ་གནོན་ལྷ་ཡི་བུ་ལའང་ཡོད་འགྱུར་རམ། །ཞེས་དང་། སློབ་དཔོན་ས་འཚོ་སྦྱིན་གྱིས་ཀྱང༌། ཤིང་དྲུང་འབབ་ཆུ་བསྟེན་པའི་དཀའ་ཐུབ་དག །ཡོངས་སུ་འཛིན་པ་དག་ནི་རྣམ་པར་སྤངས་ནས། རང་སེམས་ཙམ་དང་རང་ཏུ་འབྲལ་བ་ཡིས། བདེ་འབྱུང་གང་དེ་རྒྱལ་པོ་རྣམས་ལའང་མེད། ཅེས་སོགས་གསུངས། ཆོག་ཤེས་ལྡན་པས་ནི་དབེན་པའི་བནས་སུ་ཡང་འཚོ་བ་ཚོལ་མི་དཀའ་ཞིང་རྙེད་སླ་སྟེ།སྐྱེས་རབས་ལས། ཆོག་ཤེས་ངེས་པའི་བདག་ཉིད་ཀྱིས་། །འཚོ་བ་གང་ནའང་བཙལ་མི་དཀའ། །རྩྭ་དང་ལོ་མ་ཆུ་ཡི་གནས། །གང་ནའང་མེད་པ་མ་ཡིན་ནོ། །ཞེས་དང༌། ནགས་ཚལ་གནས་ལ་ཆོག་ཤེས་པ། །ཡོན་ཏན་རྒྱན་གྱི་མཆོག་ཡིན་ནོ། །ཞེས་དང༌། ཀླུ་སྒྲུབ་ཀྱིས།ཚོད་མ་དག་དང་རྡུལ་མེད་པའི། །ཆུ་ཡི་དགོན་པ་གང་ནའང་ཡོད། །ཟླ་བ་ཐུན་མོང་མར་མེ་ཡིན། །འབྱོར་ང་དག་གིས་ཅི་ཞིག་བྱ། །ཞེས་གསུངས་། གཞན་ཡང་བྱང་སེམས་དགོན་པའི་གནས་སུ་འགྲོ་བར་ཕྱོགས་པ་ཙམ་ལའང༌། ཕན་ཡོན་ཁྱད་པར་དུ་འཕགས་པ་འབྱུང་སྟེ། ཟླ་བ་སྒྲོན་མེར། རབ་ཏུ་བྱུང་ནས་ཆོས་སྤྱོད་ཅི་འདྲ་བར། །ཟས་དང་སྐོམ་དང་དེ་བཞིན་གོས་རྣམས་དང༌། །མེ་ཏོག་སྤོས་དང་ཕྲེང་བ་རྣམས་ཀྱིས་ནི། །ཁྱུ་མཆོག་རྒྱལ་བ་བསྙེན་བཀུར་བྱས་མི་འགྱུར།། གང་ཞིག་བྱང་ཆུབ་རབ་ཏུ་འདོད་བྱེད་ཅིང་། །འདུས་བྱས་ངན་པས་ཡིད་འབྱུང་སེམས་ཅན་གྱི། །དོན་དུ་དགོན་པར་ཕྱོགས་ཏེ་གོམ་བདུན་བོར། །འདི་ནི་དེ་བས་བསོད་ནམས་ཁྱད་པར་འཕགས། །ཞེས་སོ༑།དབེན་པའི་ཡོན་ཏན་ལན་གཉིས་བཤད་པས་ཟློས་སོ་སྙམ་ན། སྔར་དབེན་པའི་ཡོན་ཏན་བཤད་པ་ནི་ལུས་དབེན་སྒྲུབ་པའི་ཕྱིར་དེར་འགྲོ་བར་རིགས་པ་དང་དེར་བྱང་ཆུབ་ཀྱི་སེམས་སྒོམ་རིགས་པ་བསྟན་ལ༑འདིར་དབེན་པའི་གནས་དེར་སེམས་དབེན་པའི་ཡོན་ཏན་འབྱུང་ཚུལ་བསྟན་པ་ཡིན་པས་མི་ཟློས་ཞེས་བླ་མ་སྔ་མ་དག་གསུང་བར་བཤད་དོ། གསུམ
 
 བསམ་གཏན་སྒོམ་པ་དངོས།གསུམ་པ་བསམ་གཏན་སྒོམ་པ་དངོས་ལ་གསུམ། མཚམས་སྦྱར་ཏེ་མདོར་བསྟན་པ། བསམ་གཏན་སྒོམ་ཚུལ་རྒྱས་པར་བཤད་པ། ཏིང་འཛིན་འགྲུབ་པའི་ཐབས་ལ་གདམས་པའོ།།དང་པོ་ནི། དེ་ལ་སོགས་པའི་ཞེས་སོགས་ཏེ། གོང་དུ་དབེན་པའི་ཡོན་ཏན་བཤད་པ་དེ་ལྟ་བུ་ལ་སོགས་པའི་རྣམ་པ་ཡིས་འདུ་འཛི་སོགས་ཀྱིས་དབེན་པའི་གནས་ཀྱི་ཡོན་ཏན་ནི་ཕུན་སུམ་ཚོགས་པའི་༌་བདེ་བ་ཐམས་ཅད་ཀྱི་རྒྱུ་ཡིན་ནོ་ཞེས་ཡང་ཡང་བསམ་ཞིང་སྒོམ་པར་བྱས་ནས་ནང་བུད་མེད་སོགས་ལ་སྲིད་པ་དང་ཕྱི་རྙེད་སོགས་ལ་སྲེད་པའི་རྣམ་རྟོག་གི་རྒྱུ་བ་ཐམས་ཅད་ཉེ་བར་ཞིའང་བྱས་ནས་སེམས་ལས་སུ་རུང་བར་གྱུར་པ་དང་བྱང་ཆུབ་ཀྱི་སེམས་ནི་བསྒོམ་པར་བྱ་དགོས་ཏེ། དེ་ལྟ་བུའི་དམ་པ་མ་ཡིན་པའི་ཡིད་ལ་བྱེད་པ་རྣམས་ཡོངས་སུ་སྦྱངས་ནས་སེམས་ལས་རུང་དུ་བྱས་ཏེ། བྱང་ཆུབ་ཀྱི་སེམས་ལ་ཡང་ཡང་འདྲེས་ཤིང་གོམས་པར་བྱས་ན་གོམས་པ་ཕུལ་དུ་ཕྱིན་པ་སྐྱེ་བར་འགྱུར་བས་སོ། །ལུས་སེམས་དབེན་པ་མ་བསྟེན་པར་ལས་དང་པོ་བས་སེམས་ལས་སུ་རུང་བ་མི་སྐྱེ་ལ་དེ་མ་སྐྱེས་པར་སེམས་གནས་པའི་ཏིང་ངེ་འཛིན་སྐྱེ་མི་སྲིད་དེ། འོག་ཏུ་བསླབ་པ་འདོད་པའི་དགེ་སློང་རྣམས་། །ཞེས་པ་ནས། སེམས་ནི་ལས་རུང་བསྒོམ་གྱུར་ཅིག་ཅེས་འཆད་པར་འགྱུར་བ་ལྟར་རོ།།
 
 གཉིས་པ་བསམ་གཏན་སྒོམ་ཚུལ་རྒྱས་པར་བཤད་པ་ལ་གཉིས། བདག་གཞན་མཉམ་པ་བསྒོམ་ཚུལ། བདག་གཞན་བརྗེ་བ་སྒོམ་ཚུལ་ལོ།།དང་པོ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། །དང་པོ་ནི༑བདག་དང་གཞན་དུ་སོགས་ཏེ། བྱང་ཆུབ་ཀྱི་སེམས་སྒོམ་ཐབས་ལ་འདིར་བདག་གཞན་མཉམ་པ་དང་བརྗེ་བ་གཉིས་ཡོད་པ་ལས་བདག་དང་གཞན་དུ་མཉམ་པའི་བྱང་ཆུབ་ཀྱི་སེམས་ནི་དང་པོའམ་ཐོག་མ་ཉིད་དུ་རྩོལ་བ་དྲག་པོའམ་མངོན་ཞེན་ཆེན་པོས་འབད་དེ་བསྒོམ་པར་བྱ་དགོས་ཏེ། བསླབ་བཏུས་ལས།བདག་གཞན་མཉམ་ཉིད་གོམས་བྱས་པས། །བྱང་ཆུབ་སེམས་ནི་བརྟན་པར་འགྱུར། །ཞེས་པ་ལྟར།དང་པོ་མཉམ་པ་བསྒོམས་ན་དེ་ཉིད་ལ་གོམས་པ་ཕུལ་དུ་ཕྱིན་པ་སྐྱེ་བར་འགྱུར་ལ་དེ་སྐྱེས་ན་བདག་གཞན་བརྗེ་བའི་བློ་ཡང་སྐྱེ་སླ་བས་སོ། །གལ་ཏེ་དང་པོ་མཉམ་པའི་བློ་མ་སྐྱེས་ན་རྣམ་འཚེ་དང་གནོད་སེམས་སྤོང་བའི་བློ་མི་སྐྱེ་ལ་དེ་མ་སྐྱེས་ཤིང་དེ་དག་མ་སྤངས་ན་བརྗེ་བའི་བློ་ཡང་ཇི་བཞིན་པ་མི་སྐྱེ་ཞིང་དེ་ན་སྐྱེས་ན་བདག་གཅེས་འཛིན་འགོག་མི་ཐུབ་པས་གཞན་ཕན་གྱི་བློ་རྣལ་མ་སྐྱེ་ཐབས་མེད་པས་ཐོག་མར་བདག་གཞན་མཉམ་པ་སྒོམ་དགོས་སོ། །མཉམ་པ་ཇི་ལྟར་སྒོམ་ན། བདག་གིས་བདེ་བ་འདོད་ལ་སྡུག་བསྔལ་མི་འདོད་པ་བཞིན་དུ་གཞན་གྱིས་ཀྱང་བདེ་བ་འདོད་ཅིང་སྡུག་བསྔལ་མི་འདོད་པར་མཉམ་པ་དང་། དེ་བཞིན་དུ་བདག་ལ་བདེ་བས་ཕན་ཞིང་སྡུག་བསྔལ་གྱིས་གནོད་པ་བཞིན་དུ་གཞན་ལའང་བདེ་བས་ཕན་ཞིང་སྡུག་བསྔལ་གྱིས་གནོད་པར་ཡང་མཉམ་པས་ན་སེམས་ཅན་ཐམས་ཅད་ཀྱང་བདག་བཞིན་དུ་གཅེས་པར་བཟུང་ནས་བསྲུང་བར་བྱ་རིགས་ལ། བསྲུང་ཚུལ་ཡང་བདག་གི་བདེ་བ་ཆེད་དུ་གཉེར་ནས་སྒྲུབ་ཅིང་སྡུག་བསྔལ་ཆེད་དུ་འགོག་པ་བཞིན་དུ་གཞན་གྱི་བདེ་སྡུག་དག་ལའང་རང་དང་མཚུངས་པར་འདོར་ལེན་ཚུལ་བཞིན་དུ་བྱེད་པ་སྟེ་བདེ་བ་སྒྲུབ་པ་དང་སྡུག་བསྔལ་འགོག་པའི་སྒོ་ནས་བསྲུང་བར་བྱ་བ་ཡིན་ལ་འོག་ཏུ་སྡུག་བསྔལ་སྲུང་ཞེས་པའི་དོན་ཡང་དེ་ལྟར་རོ།།
 
 ག ཉིས་པ་རྒྱས་པར་བཤད་པ་ལ་གསུམ། མཉམ་པ་ཇི་ལྟར་སྒོམ་ཚུལ། དེ་ལ་རྩོད་པ་སྤོང་བ།དེ་ལྟར་བསྒོམལ་པའི་ཕན་ཡོན་ནོ།།དང་པོ་ནི། ལག་པ་ལ་སོགས་ཞེས་སོགས་ཏེ། དེ་ལ། བདེ་སྡུག་གི་འདོར་ལེན་མཚུངས་པར་སྒྲུབ་པ་ནི། གལ་ཏེ་འགྲོ་བ་ནི་ལྷ་དང་མི་སོགས་ཐ་དད་པ་དུ་མ་ཡིན་ལ་བདེ་སྡུག་ཀྱང་ཐ་དད་པ་དུ་མ་ཡིན་པའི་ཕྱིར་དེ་དག་གི་བདེ་སྡུག་གི་འདོར་ལེན་ལ་རང་དང་མཚུངས་པའི་བློ་ཇི་ལྟར་སྐྱེ་ཞེ་ན། སྐྱོན་མེད་དེ། དཔེར་ན་རང་གི་ལུས་གཅིག་པུ་འདི་ལའང་ཡན་ལག་དང་ཉིང་ལག་གི་སྒོ་ནས་སོ་སོར་ཕྱེ་ན་ལག་པ་དང་རྐང་བ་ལ་སོགས་པ་དབྱེ་བའི་རྣམ་གྲངས་མང་དུ་ཡོད་ན་ཡང་དེ་ཐམས་ཅད་ལ་བདག་ཏུ་ཞེན་པས་བདག་གི་ལུས་སྙམ་དུ་བཟུང་ནས་ཡོངས་སུ་བསྲུང་བར་བྱ་རྒྱུའི་ལུས་སུ་གཅིག་པ་ལྟར། དོན་དེ་ཇི་ལྟ་བ་བཞིན་དུ་རིགས་དང་སྐྱེ་གནས་རིས་སམ་སྡེ་ཚན་གྱི་སྒོ་ནས་ལྷ་དང་མི་སོགས་འགྲོ་བའི་བྱེ་བྲག་ཐ་དད་པ་དུ་མ་ཡོད་ལ་དེ་དག་གི་བདེ་སྡུག་ཀྱང་སྤྱིར་ཐ་དད་པ་དུ་མ་ཡོད་མོད་ཀྱང་། བདག་ཏུ་ཞེན་པས་་་བདག་གི་སེམས་ཅན་རྣམས་སྙམ་དུ་བཟུང་བ་ན་ཐམས་ཅད་ཀྱང་བསྲུང་བྱའི་སེམས་ཅན་དུ་གཅིག་པས་ན་འགྲོ་བ་ཐ་དད་ཀྱང་དེ་རྣམས་ཀྱི་བདེ་སྡུག་དག་གི་འདོར་ལེན་ལ་ཐ་དད་དུ་དབྱེར་མི་རིགས་ཏེ། རྣམ་པ་མང་པོའི་འགྲོ་བ་འདི་ཐམས་ཅད་ཀྱང་བདག་ཇི་ལྟ་བ་བཞིན་དུ་བདེ་བ་འདོད་པ་དང་སྡུག་བསྔལ་མི་འདོད་པ་ལ་མཉམ་ཞིང་གཅིག་པའི་ཕྱིར། དེས་ན་ཐམས་ཅད་ལ་དམིགས་ནས་བདག་དང་འདྲ་བར་གཟུང་ནས་འདོད་རྒྱུའི་བདེ་བ་དེ་བདག་གིས་བསྒྲུབ་པར་བྱ་མི་འདོད་རྒྱུའི་སྡུག་བསྔལ་དེ་བདག་གིས་བསལ་བར་བྱའོ་སྙམ་དུ་ཐམས་ཅད་རང་དང་མཚུངས་པར་བསྲུང་རིགས་སོ། །འདིས་ཀྱང་བདག་གཞན་འདོད་པ་མཚུངས་པའི་རྒྱུ་མཚན་གྱིས་བདེ་སྡུག་གི་འདོར་ལེན་མཚུངས་པར་བྱེད་རིགས་པ་བསྟན་པ་ཡིན་ནོ། །ཐམས་ཅད་བདག་བཞིན་བདེ་བ་འདོད་ཉམས་གཅིག ཅེས་ཡོད་པ་ལྟར་ན། འགྲོ་བ་ཐམས་ཅད་ཀྱང་བདག་བཞིན་དུ་ཐདེ་བ་འདོད་པ་དང་སྡུག་བསྔལ་མི་འདོད་པ་ཉམས་གཅིག་པའི་ཕྱིར་ཞེས་པའོ།།
 
 མཚུངས་པར་བསྲུང་མི་རིགས་པ་སྤོང་བ་ནི། རང་གི་སྡུག་བསྔལ་གྱིས་གཞན་ལ་མི་གནོད་པ་ལྟར་གཞན་གྱི་སྡུག་བསྔལ་གྱིས་ཀྱང་རང་ལ་མི་གནོད་པས་རང་གི་སྡུག་བསྔལ་སེལ་བ་དང་གཞན་གྱི་སྡུག་བསྔལ་སེལ་བ་མཚུངས་པ་མི་རིགས་སོ་ཞེ་ན། སྐྱོན་མེད་དེ། གལ་ཏེ་བདག་གི་སྡུག་བསྔལ་གྱིས་གཞན་གྱི་ལུས་ལ་དངོས་སུ་མི་གནོད་པ་དེ་ལྟ་ཡིན་ནའང་དེ་ལྟ་བུའི་སྡུག་བསྔལ་དེ་བདག་གིས་བསམ་པར་བྱ་བའི་སྡུག་བསྔལ་དེ་ཉིད་ཡིན་ཏེ། ཐོག་མ་མེད་པ་ནས་རང་ལ་རང་གིས་བདག་ཏུ་བཟུང་ནས་དེར་ཆགས་ཤིང་ཞེན་པས་གཅེས་པར་འཛིན་པ་གོམས་པའི་དབང་གིས་རང་ལ་སྡུག་བསྔལ་བྱུང་བ་ལ་མི་བཟོད་པའི་བློ་ཉིད་རང་གི་ངང་གིས་འབྱུང་བའི་ཕྱིར། 
 
 དཔེ་དེ་བཞིན་དུ་སེམས་ཅན་གཞན་གྱི་སྡུག་བསྔལ་དག་ཀྱང་བདག་ལ་དངོས་སུ་འབབ་པར་མི་འགྱུར་བའམ་དངོས་སུ་མྱོང་བར་མི་འགྱུར་ཡང་དེ་ལྟ་ནའང་སེམས་ཅན་གཞན་གྱི་སྡུག་བསྔལ་དེ་བདག་གིས་བསལ་བར་བྱ་བའི་སྡུག་བསྔལ་དེ་ཉིད་ཡིན་ཏེ། སེམས་ཅན་གཞན་ལུ་ཡང་རང་གིས་བདག་ཏུ་བཟུང་ནས་དེར་ཆགས་ཤིང་ཞེན་པས་གཅེས་པར་འཛིན་པ་གོམས་ན་གཞན་དེ་ལ་སྡུག་བསྔལ་བྱུང་བ་ན་རང་ལའང་བཟོད་པར་དཀའ་བའི་བློ་རང་གི་ངང་གིས་འབྱུང་བར་འགྱུར་དགོས་པའི་ཕྱིར་ཞེས་པ་སྟེ་གཞན་ལའང་གཅེས་པར་འཛིན་པ་གོམས་ན་མཉམ་པའི་བློ་སྐྱེ་བར་བསྟན་པའོ། །བདེ་བ་ལའང་འདོན་པ་ཁ་སྤོས་ནས་སྦྱར་བར་བྱའོ།།
 
 འཁ་མཚུངས་པར་བསྲུང་རིགས་པའི་སྒྲུབ་བྱེད་ལ། རྟགས་དགོད་པ་ནི། བདག་གིས་སེམས་ཅན་གཞན་གྱི་ཕན་པ་མེད་པའི་སྡུག་བསྔལ་དེ་རྣམས་བསལ་བར་བྱ་རིགས་ཏེ། ཕན་པའི་དགོས་པ་མེད་ཅིང་གནོད་པའི་སྡུག་བསྔལ་ཡིན་པའི་ཕྱིར། དཔེར་ན་བདག་དགོས་མེད་དུ་བཀྲེས་སྐོམ་སོགས་ཀྱི་སྡུག་བསྔལ་ས་་ཙཟསམྱོང་བ་བཞིན་ཞེས་པ་སྟེ། འདི་ནི། སེམས་ཅན་གཞན་གྱི་ཕན་མེད་ཀྱི་སྡུག་བསྔལ་དེ་ཆོས་ཅན། །བདག་གིས་བསལ་བྱ་ཡིན་ཏེ། ཕན་མེད་ཀྱི་སྡུག་བསྔལ་ཡིན་པའི་ཕྱིར། དཔེར་ན་བདག་དོན་མེད་དུ་སྡུག་བསྔལ་བ་བཞིན། ཞེས་པའི་དོན་ཏེ་རྟགས་དང་པོ་དང་། དེ་བཞིན་དུ། བདག་གིས་སེམས་ཅན་ཕ་རོལ་པོ་གཞན་རྣམས་ལ་ཕན་པ་དང་བདེ་བ་སྒྲུབ་པར་བྱ་རིགས་ཏེ། ཕ་རོལ་པོ་གཞན་རྣམས་སེམས་ཅན་ཡིན་པའི་ཕྱིར། དཔེར་ན་བདག་གི་ལུས་ལ་ཕན་བདེ་སྒྲུབ་པ་བཞིན་ནོ་ཞེས་པ་སྟེ། འདི་ནི།སེམས་ཅན་གཞན་ཆོས་ཅན། དེ་ལ་བདག་གིས་ཕན་པ་བསྒྲུབ་བར་བྱ་རིགས་ཏེ། སེམས་ཅན་ཡིན་པའི་ཕྱིར། དཔེར་ན་བདག་གི་ལུས་བཞིན་ནོ་ཞེས་པའི་དོན་ཏེ་རྟགས་གཉིས་པ་དགོད་པའོ། འདི་དག་ནི་ཡུལ་བདེ་སྡུག་མཚུངས་པར་བསྟན་པ་སྟེ་དེས་ཀྱང་བདག་གཞན་མཉམ་པར་གྲུབ་བོ།།
 
 རྟགས་དེ་དག་གི་ཁྱབ་པ་སྒྲུབ་པ་ལ། རྟགས་ཕྱི་མའི་ཁྱབ་སྒྲུབ་ནི། རང་ལ་མངོན་ཞེན་ཡོད་པས་བདག་གི་བདེ་བ་སྒྲུབ་རིགས་ཀྱི་གཞན་ལ་ནི་དེ་ལྟར་མ་ཡིན་པས་མ་ངེས་སོ་སྙམ་ན། བདེན་མོད།འོན་ཀྱང་རང་གཞན་གྱི་བདེ་བ་མཚུངས་པར་སྒྲུབ་རིགས་ཏེ། གང་གི་ཚེ་བདག་རང་དང་སེམས་ཅན་ཕ་རོལ་པོ་གཞན་གཉིས་ཀ་བདེ་བ་འདོད་པ་ཉིད་དུ་མཚུངས་པ་ལ་བདག་དང་གཞན་གཉིས་ཁྱད་པར་ཅི་ཡོད་ན་སྟེ་ཅི་ཡང་མེད་པར་མཚུངས་པའི་ཕྱིར། དེ་ལྟར་འདོད་པ་མཚུངས་ན་རྒྱུ་མཚན་གང་གི་ཕྱིར་བདག་གཅིག་པུ་བདེ་བར་བྱ་བའི་ཐབས་ལ་བརྩོན་པར་བྱེད་ལ་གཞན་བདེ་བའི་ཐབས་ལ་མི་བརྩོན་པ་འདི་ཤིན་ཏུ་མི་རིགས་ཤིང་འགལ་བས་གཞན་བདེ་བའི་ཐབས་ལའང་བརྩོན་པར་བྱ་རིགས་སོ། །
 
 རྟགས་སྔ་མའི་ཁྱབ་སྒྲུབ་ནི། རང་གི་སྡུག་བསྔལ་བསལ་རིགས་ཀྱི་གཞན་གྱི་ནི་མ་ཡིན་ནོ་སྙམ་ན།དེ་ལྟའི་དོགས་པ་སྐྱེ་བ་བདེན་མོད། འོན་ཀྱང་རང་གཞན་གྱི་སྡུག་བསྔལ་མཚུངས་པར་བསལ་རིགས་ཏེ།གང་གི་ཚེ་བདག་རང་སེམས་ཅན་ཕ་རོལ་པོ་གཞན་ཀཉིས་ཀ་སྡུག་བསྔལ་མི་འདོད་པར་མཚུངས་པ་ལ་བདག་དང་གཞན་གཉིས་ཁྱད་པར་ཅི་ཡོད་ན་སྟེ་ཅི་ཡང་མེད་པར་མཚུངས་པའི་ཕྱིར། དེ་ལྟར་འདོད་པ་མཚུངས་ན་རྒྱུ་མཚན་གང་གི་ཕྱིར་གཞན་ལ་སྡུག་བསྔལ་འབྱུང་བ་བསྲུང་བར་བྱ་བ་མིན་ལ་བདག་༌་གཅིག་པུ་ལ་སྡུག་བསྔལ་འབྱུང་བ་སྲུང་བར་བྱེད་པ་འདི་ཤིན་ཏུ་མི་རིགས་ཤིང་འགལ་བས་གཞན་ལ་སྡུག་བསྔལ་འབྱུང་བའང་བསྲུང་བར་རིགས་པའམ་བསལ་བར་རིགས་སོ། །འདི་དག་གིས་ཡུལ་ཅན་འདོད་པ་མཚུངས་པར་བསྟན་ཏེ། དེས་ཀྱང་བདག་གཞན་མཉམ་པར་གྲུབ་བོ།།
 
 མཚུངས་པར་བསྲུང་མི་རིགས་པ་དགག་པ་ནི། གལ་ཏེ་གཞན་གྱི་སྡུག་བསྔལ་དང་རང་གི་སྡུག་བསྔལ་གཉིས་སྡུག་བསྔལ་ཡིན་པ་ཙམ་ཁྱད་པར་མེད་མོད། འོན་ཀྱང་གཞན་ཕ་རོལ་པོ་དེ་ལ་སྡུག་བསྔལ་་བྱུང་བས་ད་ལྟ་བད་ག་ལ་དངོས་སུ་མི་གནོད་པའི་ཕྱིར་དེ་འདྲའི་སྡུག་བསྔལ་དེ་མི་བསྲུང་ངོ་སྙམ་པའམ་དེ་སེལ་བའི་དོན་དུ་མི་འབད་དོ་སྙམ་ན། ཤིན་ཏུ་མི་རིགས་ཏེ། དེ་ལྟ་ན་ཕྱི་མ་མ་འོངས་པ་ཡི་དུས་སུ་བདག་ངན་སོང་དུ་སྐྱེ་བའི་སྡུག་བསྔལ་ཡང་ད་ལྟ་བདག་ལ་ཅུང་ཟད་ཀྱང་གནོད་པར་མི་བྱེད་པའི་ཕྱིར་ན་དེ་ཅིས་བསྲུང་སྟེ་བསྲུང་མི་རིགས་པར་ཐལ་ལ། དེ་ལྟ་ན་དེ་སྤོང་བའི་དོན་དུ་ད་ལྟ་སྡིག་སྤོང་དགེ་སྒྲུབ་བྱེད་པའང་མི་རིགས་པར་ཐལ་བར་འགྱུར་རོ། །དེ་བཞིན་དུ་མ་འོངས་པ་རྒས་པའི་དུས་སུ་ཕོངས་པའི་སྡུག་བསྔལ་འབྱུང་བར་དོགས་ནས་ད་ལྟ་ནོར་གསོག་པའང་མི་རིགས་པར་འགྱུར་ཏེ་རྒས་པའི་སྡུག་བསྔལ་གྱི་གཞོན་པ་ལ་ཅིའང་མི་གནོད་པའི་ཕྱིར། གཞན་ཡང་སང་ཉིན་སྡུག་བསྔལ་འོང་བར་དོགས་ནས་དེ་རིང་དེ་སྤོང་ཐབས་བྱེད་པ་དངཕྱི་དྲོའི་དུས་སྡུག་བསྔལ་བར་དོགས་ནས་སྔ་དྲོའི་དུས་དེ་སྤོང་ཐབས་བྱེད་པ་དག་ཀྱང་མི་རིགས་པར་ཐལ་ཏེ་དེ་དག་གིས་དེ་རིང་དང་སྔ་དྲོའི་དུས་སུ་མི་གནོད་པས་སོ། །དེ་མི་མཚུངས་ཏེ། གཞན་གྱི་སྡུག་བསྔལ་གྱིས་དུས་ནམ་གྱི་ཚེའང་བདག་ལ་མི་གནོད་པས་དེ་བསྲུང་མི་དགོས་ལ། 
 
 རང་གིས་མ་འོངས་པ་ན་མྱོང་འགྱུར་གྱི་སྡུག་བསྔལ་གྱིས་ད་ལྟ་བདག་ལ་དངོས་སུ་མི་གནོད་ཀྱང་ཕྱིམའི་དུས་སུ་བདག་ཉིད་ཀྱིས་མྱོང་དགོས་པས་ན་མ་འོངས་པའི་སྡུག་བསྔལ་དེ་དག་བསྲུང་བའི་ཐབས་ལ་ད་ལྟ་ནས་བརྩོན་རིགས་སོ་སྙམ་ན། མི་རིགས་ཏེ། ད་ལྟའི་དུས་ཀྱི་བདག་གམ་གང་ཟག་གིས་མ་འོངས་པའི་དུས་སུ་སྡུག་བསྔལ་དེ་དག་ནི་མྱོང་བར་འགྱུར་རོ་སྙམ་པའི་རྣམ་པར་རྟོག་པ་དེ་ནི་ཕྱིན་ཅི་ལོག་གི་རྟོག་པ་སྟེ། འདི་ལྟར་ད་ལྟ་འཇིག་རྟེན་འདི་ནས་ཤི་སྟེ་འཕོ་བའི་གང་ཟག་དེའང་ཕྱི་མའི་གང་ཟག་དེ་ལས་གཞན་ཉིད་ཡིན་ལ་སྐྱེ་བ་ཕྱི་མའི་འཇིག་རྟེན་དུ་སྐྱེས་པའི་གང་ཟག་དེ་ཡང་ནི་སྔ་མའི་གང་ཟག་དེ་ལ་གཞན་ཉིད་ཡིན་གྱི་སྔ་ཕྱིའི་གང་ཟག་དེ་གཉིས་གཅིག་ཏུ་མི་རིགས་ལ། དེ་བཞིན་དུ་གཞོན་དུས་དང་རྒས་དུས་ཀྱི་གང་ཟག་གཉིས་ཀྱང་སོ་སོ་ཐ་དད་པ་ཡིན་ལ། དེར་མ་ཟད་དེ་རིང་དང་སང་ཉིན་གྱི་དུས་དང་སྔ་དྲོ་དང་ཕྱི་དྲོའི་དུས་ཀྱི་གང་ཟག་དག་ཀྱང་གཞན་ཡིན་པས་སྔ་མའི་དུས་ཀྱི་གང་ཟག་གིས་ཕྱི་མའི་དུས་སུ་སྡུག་བསྔལ་མྱོང་བ་འདི་རྣམ་པ་ཀུན་ཏུ་མི་རིགས་སོ་ཞེས་པའོ། །སྔ་ཕྱིའི་དུས་ཀྱི་གང་ཟག་དེ་གཉིས་གཅིག་ཏུ་མི་རིགས་པ་ནི་སྔ་མའི་གང་ཟག་གི་དུས་སུ་ཕྱི་མའི་གང་ཟག་མ་སྐྱེས་པ་དང་ཕྱི་མའི་དེའི་དུས་སུ་སྔ་མའི་དེ་འགགས་ཟིན་པའི་རྒྱུ་མཚན་གྱིས་ཡིན་ནོ། །འདིས་དུས་སྔ་ཕྱིའི་ཕུང་པོ་ལ་བརྟེན་ནས་བཏགས་པའི་གང་ཟག་སྔ་ཕྱི་གཉིས་ཀའང་སོ་སོ་ཐ་དད་ཡིན་པས་དེ་གཉིས་གཅིག་ཏུ་འཛིན་པ་ལོག་རྟོག་ཁོ་ནར་ངེར་པས་དེ་ལྟར་འཛིན་པ་མི་རིགས་པར་བསྟན་ཏོ། །འདི་ནི་ཐ་སྙད་དུ་གང་ཟག་སྔ་ཕྱི་སོ་མོ་བ་གཞན་ཡིན་པའི་མགོ་མཚུངས་ཀྱི་རིགས་པས་སྔ་མའི་དུས་ཀྱི་གང་ཟག་གིས་ཕྱི་མའི་དུས་སུ་སྡུག་བསྔལ་མྱོང་བ་མི་རིགས་ཞེས་འགོག་པ་ཡིན་གྱི། དཔྱད་ན་དོན་དམ་པར་སྡུག་བསྔལ་མྱོང་བ་པོའི་རྟག་བདག་མ་གྲུབ་ཅེས་པ་དང་། ངའོ་ཞེས་གཟུང་བའི་ཡུལ་བདེན་པ་བ་གཅིག་ཀྱང་མེད་དོ་ཞེས་དོན་དམ་ལ་ལྟོས་ནས་འགོག་པ་གཞུང་གི་དགོངས་པ་མིན་པར་གསུངས་སོ། །དེ་དག་ནི་གཞན་གྱི་སྡུག་བསྔལ་གྱིས་རང་ལ་མི་གནོད་པས་དེ་སེལ་བའི་དོན་དུ་མི་འབད་དོ་སྙམ་པའི་གེགས་བསལ་བ་སྟེ། དེ་ལྟ་ན་མ་འོངས་པའི་སྡུག་བསྔལ་དེས་ཀྱང་ད་ལྟ་ཅི་ཡང་མི་གནོད་པའི་ཕྱིར་ན་ད་ལྟ་དེ་སེལ་ཐབས་བྱེད་པའང་མི་༌་འཐད་པར་འགྱུར་ལ། དེ་ལྟ་ན་དུས་ཐ་དད་ཀྱི་སྡུག་བསྔལ་ཐམས་ཅད་བསལ་མི་རིགས་པར་འགྱུར་བས་ཧ་ཅང་ཐལ་ལོ་ཞེས་སྐྱོན་བརྗོད་པའོ།།
 
 གཞན་ཡང་གང་གི་ཚེ་འབྱུང་འགྱུར་མ་འོངས་པའི་ལུས་ཀྱི་སྡུག་བསྔལ་བསྲུང་བའི་དོན་རེ་ཞིག་ལྟ་ཞོག ད་ལྟའི་ལུས་པོ་གཅིག་གི་ཡན་ལག་གི་ཆ་གང་གི་སྡུག་བསྔལ་གང་ཡིན་པ་དེ་ནི་ཡན་ལག་གི་ཆ་དེ་ཉིད་ཀྱིས་བསྲུང་ཞིང་སེལ་བར་བྱེད་རིགས་ཀྱི་དེ་ལས་གཞན་གྱིས་བསྲུང་ཞིང་སེལ་བ་མི་རིགས་པ་དེ་ལྟ་ཡིན་ན་རྐང་པ་ལ་ཚེར་མ་ཟུག་པ་ལྟ་བུའི་རྐང་པའི་སྡུག་བསྔལ་དེ་ཡང་ནི་དེ་ལས་གཞན་པའི་ལག་པས་མྱོང་བ་མིན་པས་ན་ཞེས་སམ་ལག་པའི་སྡུག་བསྔལ་མིན་པས་ན་རྒྱུ་མཚན་ཅིའི་ཕྱིར་ལག་པ་དེས་ནི་རྐང་པའི་༌སྡུག་བསྔལ་དེ་བསྲུང་བར་བྱ་སྟེ་བསྲུང་མི་རིགས་པར་ཐལ་ལོ། །ཡང་གང་གི་ཚེ་མྱོང་བ་པོ་གང་གི་སྡུག་བསྔལ་གང་ཡིན་པ་དེ་ནི་དེ་ཉིད་ཀྱིས་བསྲུང་ཞེས་སམ་གང་གི་ཚེ་ཡུལ་གང་གི་སྡུག་བསྔལ་གང་ཡིན་པ་དེ་ནི་དེ་ཉིད་ཀྱིས་བསྲུང་ཞེས་བཤད་ཀྱང་རུང་ངོ༌། །འདི་འང་གཞན་གྱི་སྡུག་བསྔལ་གྱིས་རང་ལ་མི་གནོད་པས་དེ་སེལ་བའི་དོན་དུ་མི་འབད་དོ་སྙམ་པའི་གེགས་བསལ་བ་སྟེ། དེ་ལྟ་ན་རྐང་པའི་སྡུག་བསྔལ་དེས་ལག་པ་ལ་ཅིའང་མི་གནོད་པས་དེ་ལག་པས་སེལ་བའང་མི་རིགས་པར་ཐལ་ལ་དེ་ལྟ་ན་ལུས་ཀྱི་ཆ་ཐ་དད་ཀྱི་སྡུག་བསྔལ་ཐམས་ཅད་ཀྱང་བསྲུང་མི་རིགས་པར་འགྱུར་ན་ཧ་ཅང་ཐལ་ལོ་ཞེས་སྐྱོན་བརྗོད་པའོ། །དེས་མཚོན་ནས་མགོ་བོ་སོགས་ལུས་ཀྱི་ཆ་གཞན་གྱི་སྡུག་བསྔལ་ལའང་སྦྱར་རོ། །
 
 གལ་ཏེ་རྐང་པའི་སྡུག་བསྔལ་གྱིས་ལག་པ་ལ་ཅུང་ཟད་ཀྱང་མི་གནོད་པས་དེ་ལྟ་བུའི་འབྲེལ་མེད་༌གཅིག་གི་སྡུག་བསྔལ་ཅིག་ཤོས་ཀྱིས་སེལ་བ་རིགས་པ་མིན་ཡང་འདིར་བདག་ཏུ་འཛིན་པ་དང་བདག་གིར་འཛིན་པ་རིང་ནས་གོམས་པས་ཡན་ལག་ཚོགས་པའི་ལུས་འདིའི་རྐང་པའི་སྡུག་བསྔལ་དེ་ལག་པས་སེལ་བ་ལ་འཇུག་ཅིང་དེ་བཞིན་དུ་སྐྱེ་བ་སྔ་ཕྱི་དང་སྔ་དྲོ་དང་ཕྱི་དྲོ་ལ་སོགས་པའི་ལུས་ལའང་གང་ཟག་རང་གཅིག་པོ་དེའི་བདག་གིར་འཛིན་པ་གོམས་པའི་དབང་གིས་གཅིག་གི་སྡུག་བསྔལ་ཅིག་ཤོས་ཀྱིས་སེལ་བ་ལ་འཇུག་ཅེ་ན། དེ་ལྟར་བདག་འཛིན་གྱི་དབང་གིས་བདག་དང་གཞན་རང་དབང་ཅན་དུ་འཛིན་པའི་བློ་དེ་ནི་་མི་རིགས་པ་ཞེན་ཡུལ་ལ་འཁྲུལ་བའི་གང་ཟག་གི་བདག་ཏུ་འཛིན་པ་སྟེ་དེ་ལྟ་བུའི་ཕྱིན་ཅི་ལོག་གི་བློ་གང་ཡིན་པ་དེ་ནི་གཉེན་པོ་བདག་མེད་རྟོགས་པའི་ཤེས་རབ་ཀྱི་སྟོབས་ཀྱིས་ཅི་ནུས་པར་ནི་སྤང་བར་བྱ་བ་ཉིད་ཡིན་ཏེ་སྲིད་པའི་སྡུག་བསྔལ་ཐམས་ཅད་ཀྱི་རྩ་བ་ཡིན་པས་སོ། །ཡང་ན་བདག་གམ་གཞན་གྱིའང་རུང་སྟེ་མི་རིགས་པ་སྡུག་བསྔལ་ལྟ་བུ་གང་ཡིན་པ་དེ་ནི་བྱེ་བྲག་མེད་པར་ཅི་ནུས་ཀྱིས་སྤང་བར་བྱ་བ་ཉིད་ཡིན་ཞེས་སྦྱར་རོ། །དེ་དག་ནི་རང་གིས་མྱོང་རྒྱུའི་སྡུག་བསྔལ་གྱིས་རང་ལ་གནོད་ལ་གཞན་གྱི་སྡུག་བསྔལ་གྱིས་རང་ལ་མི་གནོད་པས་དེ་ལྟར་གནོད་མི་གནོད་ཀྱི་ཁྱད་པར་ཡོད་པས་མཚུངས་པར་བསྲུང་མི་རིགས་སོ་སྙམ་པའི་གེགས་བསལ་བའོ།།སྔ་མའི་ཉེས་སྤོང་གི་ལན་སྔ་ཕྱི་རིམ་པར་དགག་པ་ནི། དེ་གཉིས་མི་འདྲ་སྟེ། གང་ཟག་གཞན་དང་གཞན་ནི་འབྲེལ་མེད་སོ་སོ་བ་ཡིན་པས་དེ་དག་ལ་ནི་ཕན་ཚུན་སེམས་ཀྱི་རྒྱུད་གཅིག་པ་དང་ལུས་ཀྱི་ཚོགས་པ་གཅིག་པ་ལྟ་བུ་གང་ཡང་མེད་པས་ཕན་ཚུན་གཅིག་གི་སྡུག་བསྔལ་གཅིག་གིས་མི་བསྲུང་ལ།རང་ཉིད་ཀྱི་ཚེ་སྔ་ཕྱི་དང་རྒན་གཞོན་སོགས་ནི་སེམས་ཀྱི་རྒྱུད་གཅིག་པ་ཡིན་པས་མ་འོངས་པའི་སྡུག་བསྔལ་ཡང་ད་ལྟ་ནས་སྲུང་རིགས་ལ་ཚེ་འདིའི་རང་གི་རྐང་ལག་སོགས་ནི་ལུས་ཀྱི་ཚོགས་པ་གཅིག་པ་ཡིན་པས་རྐང་པའི་སྡུག་བསྔལ་ཡང་ལག་པས་སྲུང་རིགས་སོ་ཞེ་ན། 
 
 ཤེས་པ་སྐད་ཅིག་སྔ་ཕྱི་དུ་མ་གཅིག་རྗེས་སུ་གཅིག་བརྒྱུད་ནས་རིམ་གྱིས་འབྱུང་བ་ལ་རྒྱུན་ནམ་རྒྱུད་ཅེས་དང༌། མགོ་དང་རྐང་ལག་ལ་སོགས་པའི་ཡན་ལག་དུ་མ་ཕྱོགས་གཅིག་ཏུ་འདུས་པ་ལ་ཚོགས་པ་ཞེས་བྱ་བ་དག་ནི། །དཔེར་ན་ཕྲེང་རྡོག་སྔ་ཕྱི་དུ་མ་སྐུད་པར་བརྒྱུས་པ་ལ་ཕྲེང་བ་ཞེས་བཏགས་པའམ་སྲོག་ཆགས་གྲོག་མ་དུ་མ་སྔ་ཕྱི་གཅིག་རྗེས་སུ་གཅིག་༌འབྲེལ་མ་ཆད་པར་འགྲོ་བ་ལ་གྲོག་མའི་ཕྲེང་བ་ཞེས་བཏགས་ཀྱི་གདགས་གཞི་ཕྲེང་རྡོག་དང་གྲོག་མ་དེ་དག་ལས་གཞན་པའི་ཕྲེང་བ་མེད་པ་དང་། དེ་བཞིན་དུ་རྟ་གླང་རྐང་ཐང་སོགས་དུ་མ་ཕྱོགས་གཅིག་ཏུ་འདུས་པ་ལ་དམག་ཅེས་བཏགས་པའང་གདགས་གཞི་རྟ་གླང་སོགས་དེ་དག་ལས་གཞན་པའི་དམག་མེད་པ་ལ་སོགས་པ་བཞིན་དུ་བརྫུན་པ་ཡིན་ཏེ། རྒྱུན་ཅན་ཤེས་པ་སྐད་ཅིག་སྔ་ཕྱི་མང་པོ་ཚོགས་པ་ཅན་ཡན་ལག་དུ་མ་ལ་རྒྱུད་དང་ཚོགས་ཞེས་བཏགས་པ་ཙམ་དུ་ཟད་ཀྱི་གདགས་གཞི་དེ་དག་ལས་གཞན་པའི་རྒྱུད་དང་ཚོགས་པ་གཅིག་ཏུ་བདེན་པར་གྲུབ་པ་མེད་པས་སོ།།གོང་གི་ལ་སོགས་ཅེས་པས་བསྟན་པ་ནི། ཆུ་གཅིག་རྗེས་སུ་གཅིག་འབྲེལ་བར་འགྲོ་བ་ལ་ཆུའི་རྒྱུན་ཞེས་པ་དང་ཤིང་དུ་མ་འདུས་པ་ལ་ནགས་ཞེས་བརྗོད་པ་སོགས་སོ། །དེ་དག་ནི་རྒྱུད་ཚོགས་གཅིག་མི་གཅིག་གི་ཁྱད་པར་ཡོད་པས་མཚུངས་པར་བསྲུང་མི་རིགས་སྙམ་པའི་གེགས་བསལ་བའོ། །ཡང་རྐང་ལག་སོགས་ཀྱི་སྡུག་བསྔལ་དང་ཚེ་སྔ་ཕྱི་སོགས་ཀྱི་སྡུག་བསྔལ་དེ་དག་ཡུལ་དུས་ཐ་དད་ཡིན་ཡང་མྱོང་༌མཁན་གྱི་བདག་གིས་སྡུག་བསྔལ་ལ་དབང་སྒྱུར་བ་པོའི་བདག་པོ་གཅིག་པས་གཅིག་གི་སྡུག་བསྔལ་ཅིག་ཤོས་ཀྱིས་སེལ་བ་རིགས་སོ་སྙམ་ན། མི་རིགས་ཏེ། དེ་ལྟར་དཔྱད་ནས་བཞག་པའི་སྡུག་བསྔལ་ཅན་ནམ་སྡུག་བསྔལ་མྱོང་མཁན་གྱི་གང་ཟག་གི་བདག་གང་ཡིན་པ་དེ་གཏན་ནས་མེད་པ་ཉིད་ཡིན་པའི་ཕྱིར། །དེ་ལྟར་སྡུག་བསྔལ་མྱོང་མཁན་གྱི་གང་ཟག་རང་དབང་བ་མེད་པའི་རྒྱུ་མཚན་དེས་ན་མྱོང་བྱའམ་དབང་བསྒྱུར་བྱའི་སྡུག་བསྔལ་འདི་ཡང་རང་དབང་བའི་བདག་པོ་སུ་ཞིག་དབང་བར་འགྱུར་ཏེ་སུས་ཀྱང་དབང་བསྒྱུར་བྱར་མི་འགྱུར་རོ། །
 
 རྒྱུ་མཚན་དེས་ན་སྡུག་བསྔལ་མྱོང་མཁན་གྱི་རང་དབང་བའི་བདག་པོ་མེད་པར་ནི་རང་གཞན་གྱི་སྡུག་བསྔལ་ཐམས་ཅད་བྱེ་བྲག་མེད་པ་ཉིད་ཡིན་པས་བདག་པོ་གཅིག་མི་གཅིག་གིས་བསྲུང་མི་བསྲུང་གི་དབྱེ་བ་མི་རིགས་ལ། ཐ་སྙད་དུ་བདག་དང་གཞན་ཞེས་ཕན་ཚུན་ལྟོས་ནས་བཞག་པ་ཙམ་ཡོད་ལ་དེ་དག་གི་སྡུག་བསྔལ་ཡང་སྡུག་བསྔལ་དུ་མཚུངས་པར་ཡོད་པས་རང་གི་སྡུག་བསྔལ་བསལ་བ་བཞིན་དུ་གཞན་གྱི་སྡུག་བསྔལ་བསལ་བ་ལའང་བདག་གིས་འབད་པར་རིགས་སོ། །གལ་ཏེ་བདག་མེད་ན་བདག་སྡུག་བཞིན་ཞེས་དང་བདག་ལུས་བཞིན་ཞེས་པའི་དཔེ་མ་གྲུབ་པོ་སྙམ་པའི་དོགས་པའང་འདིས་བསལ་བ་ཡིན་ཏེ། རང་དབང་བའི་བདག་དང་གཞན་མེད་ཀྱང་ཐ་སྙད་དུ་ཕུང་བོ་ལ་བརྟེན་ནས་བཏགས་པའི་བདག་དང་གཞན་ཡོད་པར་བསྟན་པས་སོ། ། དེ་དག་ནི་དབང་བསྒྱུར་བྱའི་སྡུག་བསྔལ་ལ་དབང་སྒྱུར་བ་པོའི་བདག་པོ་གཅིག་མི་གཅིག་གི་ཁྱད་པར་ཡོད་པས་མཚུངས་པར་བསྲུང་མི་རིགས་སྙམ་པའི་གེགས་བསལ་བའོ། །དེ་དག་གིས་བདེ་སྡུག་ལ་ལོངས་སྤྱོད་པ་པོའི་བདག་གཞན་གཉིས་ངོ་བོས་གྲུབ་པ་མེད་པར་ཕན་ཚུན་ལྟོས་ནས་བཞག་པ་ཙམ་ཡིན་པར་བསྟན་ལ། དེ་བཞིན་དུ།བསླབ་བཏུས་ལས་ཀྱང་། བདག་དང་གཞན་ཉིད་ལྟོས་པ་སྟེ། །ཕ་རོལ་ཚུ་རོལ་ཇི་བཞིན་བརྫུན། །ངོགས་ཏེ་རང་གི་ཕ་རོལ་མིན། །གང་ལ་ལྟོས་ནས་ཚུ་རོལ་འགྱུར། །བདག་ཉིད་རང་གིས་མ་གྲུབ་ན། །གང་ལ་ལྟོས་ན་གཞན་དུ་འགྱུར། །ཞེས་གསུངས་ལ།འདིའི་དོན་ཡང་། རང་གཞན་གྱི་བདེ་སྡུག་གི་རྟེན་བདག་གཞན་གཉིས་ཕན་ཚུན་ལྟོས་མེད་ཀྱི་སྔོ་སེར་བཞིན་སོ་སོ་ཐ་དད་པར་རིས་སུ་བཅད་ནས་གྲུབ་པར་འཛིན་ཞིང་། དེ་ནས་བདག་གཞན་དག་ལ་བརྟེན་པའི་བདེ་སྡུག་ལའང་འདི་ནི་ངའི་བདེ་སྡུག་ཡིན་པས་བསྒྲུབ་པའམ་བསལ་བར་བྱ་ལ་འདི་ནི་གཞན་གྱི་བདེ་སྡུག་ཡིན་པས་བསྒྲུབ་པའམ་བསལ་བར་མི་བྱའོ་སྙམ་ནས་ཡལ་བར་འདོར་བ་ནི་བདག་གཞན་མཉམ་བརྗེའི་བློ་སྤྱོང་བའི་གེགས་ཡིན་པས། དེའི་གཉེན་པོར་ནི་བདག་གཞན་གཉིས་ངོ་བོ་ཉིད་ཀྱིས་ཕན་ཚུན་ཐ་དད་དུ་རིས་སུ་ཆད་པ་མེད་དེ། ཕན་ཚུན་ལྟོས་ནས་གཞན་ལའང་རང་གི་བློ་སྐྱེ་ལ་རང་ལའང་གཞན་གྱི་བློ་སྐྱེ་བའི་ཕ་རི་དང་ཚུ་རི་བཞིན་ནོ། །དཔེར་ན་ཕ་རི་ལ་ཕྱོགས་འདི་ངོས་ནས་ཕ་རིའོ་སྙམ་པའི་བློ་སྐྱེ་ཡང་ཕ་རི་ལ་ཕྱིན་ན་ཕྱོགས་དེ་ངོས་ལ་ཚུ་རིའོ་སྙམ་པའི་བློ་སྐྱེ་བ་བཞིན་ཡིན་ནོ། །དེས་ན་འདི་སྔོན་པོ་ཁ་དོག་སུ་ལ་ལྟོས་ཀྱང་སྔོན་པོ་ཉིད་ཀྱི་བློ་སྐྱེ་ཡི་གཞན་གྱི་བློ་མི་སྐྱེ་བ་དང་མི་འདྲའོ། །ཞེས་པའི་དོན་ཡིན་པར་གསུངས་པ་ལྟར་ཏེ་འདི་ཡང་བློ་དེ་སྦྱོང་བའི་གེགས་བསལ་བའི་ཚུལ་གཅིག་སྟེ་སྔ་མ་དང་དོན་འདྲའོ། །དེ་དག་ནི་གཞན་གྱི་སྡུག་བསྔལ་བསལ་བྱར་མ་ངེས་པའི་ལོག་རྟོག་གི་གེགས་བསལ་བ་སྟེ། དེའང་གོང་དུ། བདག་གིས་གཞན་གྱི་སྡུག་བསྔལ་བསལ། སྡུག་བསྔལ་ཡིན་ཕྱིར་ཞེས་པའི་ཁྱབ་པ་མ་ངེས་ལ། བདག་དང་ཁྱད་པར་ཅི་ཡོད་ན། ཞེས་པའི་རྟགས་མ་གྲུབ་པའི་ཕྱིར་སྡུག་བསྔལ་མཚུངས་པར་བསལ་མི་རིགས་སོ་སྙམ་པའི་དོགས་པ་བསལ་བ་ཡིན་ལ། དེ་ལྟའི་དོགས་པ་སྐྱེ་བའི་རྒྱུ་མཚན་དེ་ལའང་གནོད་མི་གནོད་ཀྱི་ཁྱད་པར་དང༌། རྒྱུད་ཚོགས་གཅིག་མི་གཅིག་གི་ཁྱད་པར་དང༌། བདག་པོ་གཅིག མི་གཅིག་གི་ཁྱད་པར་ཏེ་ཁྱད་པར་གསུམ་ཡོད་པས་སོ་སྙམ་དུ་ལོག་པར་རྟོག་པ་ཡིན་ལ་དེ་ལྟ་བུའི་ལོག་རྟོག་གི་གེགས་གསུམ་པོ་རིམ་པར་བསལ་བའི་ཚུལ་ལ་ཡང་གསུམ་ཡོད་པ་ལས། རྒྱུད་ཚོགས་གཅིག་མི་གཅིག་གི་ཁྱད་པར་ཡོད་པས་སྡུག་བསྔལ་མཚུངས་པར་བསལ་མི་རིགས་སྙམ་པའི་གེགས་སེལ་ནི་གོང་གི་གནོད་མི་གནོད་ཀྱི་ཁྱད་པར་ཡོད་པས་མཚུངས་པར་བསྲུང་མི་རིགས་སྙམ་པའི་གེགས་སེལ་ལས་འཕྲོས་པ་ཡིན་པས་དེའི་ཁོངས་སུ་འདུ་བས་གེགས་བསལ་ཚུལ་གཉིས་སུ་འདུའོ།།སྡུག་བསྔལ་ཐམས་ཅད་བསལ་བྱར་བསྟན་ཏེ་དོན་བསྡུ་བ་ནི། དེས་ན་གཞན་གྱི་སྡུག་བསྔལ་ཡང་།སྡུག་བསྔལ་ཡིན་པའི་ཕྱིར་དེ་ཡང་བདག་གིས་བསལ་བར་བྱ་རིགས་ཀྱི་རང་གི་སྡུག་བསྔལ་ནི་བསལ་བར་བྱ་ལ་གཞན་གྱི་སྡུག་བསྔལ་མི་བསལ་ཞེས་རང་དང་གཞན་རིས་སུ་གཅོད་པའི་སྒོ་ནས་ངེས་པ་བྱས་པས་འདིར་ནི་ཅི་ཞིག་བྱ་སྟེ་དེ་འདྲའི་ཁྱད་པར་དབྱེ་དོན་ཅུང་ཟད་ཀྱང་མེད་པས་སོ། །
 
 སྡུག་བསྔལ་མྱོང་མཁན་གྱི་རང་དབང་བའི་བདག་མེད་ན་རྒྱུ་མཚན་ཅིའི་ཕྱིར་གཞན་སེམས་ཅན་ཀུན་གྱི་སྡུག་བསྔལ་ནི་བཟློག་པར་བྱ་ཞེས་སུས་ཀྱང་བདག་ལ་བརྩད་དུ་མེད་དེ། རང་དབང་བའི་བདག་མེད་ཀྱང་ཐ་སྙད་ཙམ་དུ་ཕན་ཚུན་ལྟོས་ནས་བཞག་པའི་བདག་དང་གཞན་དང་དེ་དག་གི་སྡུག་བསྔལ་ཡང་ཡོད་པའི་ཕྱིར། དེས་ན་བདག་གི་སྡུག་བསྔལ་དེ་མི་འདོད་པས་གལ་ཏེ་བཟློག་པར་བྱ་རིགས་སོ་སྙམ་ན་གཞན་གྱི་སྡུག་བསྔལ་ཐམས་ཅད་ཀྱང་འདོད་བྱ་མ་ཡིན་པས་བཟློག་རིགས་པར་མཚུངས་ལ། གཞན་གྱི་སྡུག་བསྔལ་དེ་བཟློག་པར་བྱ་བ་མིན་ན་བདག་གི་སྡུག་བསྔལ་དེ་དག་ཀྱང་སེམས་ཅན་གཞན་གྱི་སྡུག་བསྔལ་བཞིན་དུ་བཟློག་མི་རིགས་པར་བབས་༤བློམཚུངས་སོ། །དཔེ་འགའ་ཞིག་ཏུ་གལ་ཏེ་བཟློག་ནའང་ཞེས་འང་སྒྲ་ཡོད་ཀྱང་དཔེ་ཕལ་ཆེར་ལའང་སྒྲ་མེད་པས་དེ་ལྟར་བྱས་ན་འཆད་བདེའོ། །ཡང་ན་ཅིའི་ཕྱིར་སེམས་ཅན་གཞན་ཀུན་གྱི་སྡུག་བསྔལ་གྱིས་ནི་བདག་ལ་མི་གནོད་པས་དེ་བཟློག་པར་བྱ་བའི་དོན་མེད་ཅེས་བདག་ལ་བརྩད་དུ་མེད་དེ། གོང་དུ་མ་འོངས་པ་ཡི་སྡུག་བསྔལ་ཡང་། །ཞེས་སོགས་ཀྱིས་ལན་བཏབ་ཟིན་པ་ལྟར། བདག་གི་སྡུག་བསྔལ་དེ་མི་འདོད་པས་གལ་ཏེ་བཟློག་པར་རིགས་སོ་སྙམ་ན་ཞེས་སོགས་སྔ་མ་ལྟར་སྦྱར་ནས་བཤད་ཀྱང་ཆོག་སྟེ་འདིས་དོན་བསྡུས་ཏེ་སྡུག་བསྔལ་ཐམས་ཅད་བསལ་བྱར་བསྟན་པས་སོ། །འོན་ཀྱང་སྔ་མ་ལྟར་བཤད་ན་ལེགས་སྙམ། དེས་ན་རང་གཞན་གྱི་སྡུག་བསྔལ་ཐམས་ཅད་བསྲུང་དགོས་སུ་འདྲ་བར་ཤེས་པར་བྱའོ། །དག་གཞན་མཉམ་པ་ཇི་ལྟར་སྒོམ་པའི་སྐབས་འདིར་བླ་མ་རྗེའི་གསུང་རྒྱུན་ལས་རེས་འགའ་ས་པཎ་གྱི་གསུང་རབ་ལས་འབྱུང་བ་འདི་ལྟར་འཆད་དེ། དེའང་མ་ཡི་ཐུག་མཐའ་རྒྱ་ཤུག་ཚིག་གུ་སོགས་ཀྱི་དོན་ལྟར་སེམས་ཅན་ཐམས་ཅད་ཉེ་དུར་ཐག་བཅད། རང་ལ་བདེ་བ་སྐྱེས་ན་སེམས་ཅན་རྣམས་ཀྱང་འདི་ལྟའི་བདེ་བ་རྒྱུར་བཅས་དང་ལྡན་པར་གྱུར་ཅིག་སྙམ་པ་དང་། སྡུག་བསྔལ་སྐྱེས་ན་བདག་གཞན་ཐམས་ཅད་འདི་ལྟའི་སྡུག་བསྔལ་རྒྱུར་བཅས་དང་བྲལ་བར་གྱུར་ཅིག་སྙམ་དུ་ཞེ་ཐག་པས་བསྒོམ།འདི་སྒོམ་པ་ལ་གེགས་འདི་ལྟ་བུ་སྐྱེ་སྲིད་དེ་བདག་གི་སྡུག་བསྔལ་སེལ་བ་གཞན་ལ་མི་རེ་གཞན་གྱི་སྡུག་བསྔལ་བསལ་བ་བདག་གིས་མི་འགྲུབ་སྙམ་པའི་བློ་སྐྱེས་ན། འདིར། མ་འོངས་པ་ཡི་སྡུག་བསྔལ་ཡང་།།ཞེས་སོགས་གསུངས་པ་ལྟར་རང་ཉིད་ཀྱིས་ནངས་པར་ཕན་ཆད་ཀྱི་ནད་མེད་པ་དང༌། ཟས་གོས་སོགས་ཐོབ་པའི་འབད་པའང་ཅི་སྟེ་བྱེད། བདག་སྐད་ཅིག་གིས་འགགས་ནས་དེ་ཕན་ཆད་གཞན་དུ་འགྱུར་བའི་ཕྱིར། དེ་ལ་འདི་སྙམ་དུ་མ་རིག་པའི་བག་ཆགས་ཀྱིས་ནངས་པར་ཕན་ཆད་ཀྱང་བདག་ཡིན་ནོ་སྙམ་ན་འཁྲུལ་བ་སྟེ། བདག་གིས་དེ་ནི་མྱོང་སྙམ་པའི། །སོགས་གསུངས་པ་ལྟར་རོ། །དཔེར་ན་བླུན་པོ་དག་འབབ་ཆུ་འདིས་ན་ནིང་ངའི་གོས་ཁྱེར་རོ་སྙམ་པ་དང་ནང་པར་ཆུ་འདི་བརྒལ་ལོ་སྙམ་དུ་སེམས་མོད་ཀྱང༌། ན་ནིང་གོས་ཁྱེར་བའི་ཆུ་དེའང་གཞན་ཡིན་ལ་ནང་པར་བརྒལ་བའི་ཆུ་དེའང་གཞན་ཡིན་ནོ། །དེ་བཞིན་དུ་འདས་པའི་སེམས་ཀྱང་བདག་མིན་ལ་མ་འོངས་པའི་སེམས་ཀྱང་བདག་མ་ཡིན་པར་གཞན་ཡིན་ནོ། །དེ་ལ་འདི་སྙམ་དུ། མ་འོངས་པའི་སེམས་ད་ལྟར་གྱི་བདག་མ་ཡིན་ཡང་བདག་གི་སེམས་ཀྱི་རྒྱུན་ཡིན་ནོ་སྙམ་པའི་སེམས་ཀྱིས་རང་དོན་སྒྲུབ་པོ་ཞེ་ན། སེམས་ཅན་གཞན་བདག་མ་ཡིན་ཡང་བདག་གི་སེམས་ཅན་ཡིན་ནོ་སྙམ་པའི་འདུ་ཤེས་ཀྱིས་གཞན་དོན་ལ་འཇུག་པར་བྱའོ། །ཞེས་སོགས་གསུངས་ཤིང་། གལ་ཏེ་མགོ་གང་གི་ཁ་བ་སྤྲུག་སྙམ་པའི་ཚུལ་གྱིས་རང་རང་གི་དོན་ལ་འབད་ཀྱི་ཕན་ཚུན་གཅིག་གིས་གཅིག་གི་དོན་སྒྲུབ་མི་ནུས་སོ་སྙམ་ན། རྐང་པའི་སྡུག་བསྔལ་ལག་པས་མིན། །ཞེས་པ་ལྟར་རྐང་པར་ཚེར་མ་ཟུག་པའང་ལག་པས་ཅི་སྟེ་འདོན། དེ་བཞིན་དུ་མིག་ཏུ་རྡུལ་སོང་བ་ལ་ལག་པ་དང་བུ་ཚའི་དོན་ཕ་མ་དང་ཁར་ཟན་འཛུད་པ་ལ་ལག་པ་ལ་སོགས་པའང་རང་རང་གི་དོན་བྱེད་དགོས་པར་འགྱུར་ཏེ་ཧ་ཅང་ཐལ་ལོ། །མདོར་ན་ཕན་ཚུན་གཅིག་གིས་གཅིག་གི་དོན་མ་བྱས་པར་རང་རང་གི་དོན་བསྒྲུབ་དགོས་ན་འགྲུབ་པ་ཤིན་ཏུ་དཀའོ། །དེས་ན་དེ་ལྟར་ཤེས་པར་བྱ་ལ་སེམས་ཅན་གྱི་དོན་ལ་འཇུག་པར་བྱའོ། །ཞེས་འབྱུང་བ་ལྟར་ཤེས་པར་བྱ་དགོས་གསུངས་སོ།།
 
 གཉིས་པ་དེ་ལ་རྩོད་པ་སྤོང་པ་ནི། སྙིང་རྗེས་སྡུག་བསྔལ་སོགས་ཏེ། དེ་ལྟར་རང་གཞན་གྱི་སྡུག་བསྔལ་ཐམས་ཅད་བསལ་བར་བྱ་བ་ཡིན་ན་བྱང་སེམས་ཀྱིས་སྙིང་རྗེ་སྒོམ་པའི་ཚེ་གཞན་གྱི་སྡུག་བསྔལ་ཐམས་ཅད་ཀྱང་རང་གི་སེམས་སྟེང་དུ་བླངས་ནས་དེ་ལ་མི་བཟོད་པའི་བློ་བསྐྱེད་ནས་སྒོམ་པར་བྱེད་པ་དེས་རང་རྒྱུད་ལ་སྡུག་བསྔལ་ཤིན་ཏུ་མང་པོ་སྐྱེ་བར་འགྱུར་བས་ཅིའི་ཕྱིར་སྡུག་བསྔལ་མི་བསལ་བར་རང་རྒྱུད་ལ་འབད་རྩོལ་དང་བཅས་པའི་སྒོ་ནས་ནན་ཏན་གྱིས་སྐྱེད་པར་བྱེད་ཅེ་ན། ཞེས་པ་སྟེ། འདི་ནི་སྙིང་རྗེ་ཆོས་ཅན། ཅིའི་ཕྱིར་ནན་གྱིས་བསྐྱེད་དེ་བསྐྱེད་བྱ་མ་ཡིན་པར་ཐལ། དེས་རང་རྒྱུད་ལ་སྡུག་བསྔལ་མང་པོ་སྐྱེད་པའི་ཕྱིར། རྟགས་གྲུབ་ཅིང་ཁྱབ་པ་མེད་ན་སྡུག་བསྔལ་ཐམས་ཅད་བསལ་བྱར་ངེས་པ་ཉམས་སོ་ཞེ་ན། ཞེས་པའི་དོན་ཡིན་ལ། དེའི་ལན་ནི། དམྱལ་བ་ལ་སོགས་པའི་འགྲོ་བའི་སྡུག་བསྔལ་མང་པོ་བསམ་པར་བྱས་ན་དེ་ལྟ་བུའི་སྡུག་བསྔལ་ལ་ལྟོས་ནས་ཇི་ལྟར་ན་སྙིང་རྗེ་སྒོམ་པ་སྡུག་བསྔལ་མང་སྟེ་མང་བར་འགྱུར་ཞེས་པའི་རྟགས་མ་གྲུབ་ལ། 
 
 གལ་ཏེ་སྙིང་རྗེ་བསྒོམས་པ་ལ་བརྟེན་ནས་སྡུག་བསྔལ་ཅུང་ཟད་བྱུང་ཡང་སྙིང་རྗེ་ཅན་གྱིས་སྙིང་རྗེ་སྒོམ་པའི་སྐབས་ཀྱི་སྡུག་བསྔལ་གཅིག་གིས་ནི་གཞན་སེམས་ཅན་དཔག་ཏུ་མེད་པའི་སྡུག་བསྔལ་མང་པོ་ཟད་ཅིང་མེད་པར་འགྱུར་བ་ཡིན་ན། དེ་ནི་སེམས་ཅན་ལ་ཕན་པའི་དོན་ཤིན་ཏུ་ཆེ་བས་བརྩེ་བ་སྙིང་རྗེ་ཆེན་པོ་དང་ལྡན་པས་དེ་ལྟ་བུའི་སྡུག་བསྔལ་དེ་རང་དང་གཞན་གྱི་རྒྱུད་ལ་འབད་རྩོལ་གྱི་སྒོ་ནས་བསྐྱེད་པར་བྱ་འོས་པ་ཉིད་ཡིན་ནོ། །ཞེས་པ་སྟེ། འདི་ནི་རང་གི་སྡུག་བསྔལ་ཐམས་ཅད་ཀྱང་བསལ་བྱར་མ་ངེས་སོ་སྙམ་པའི་ལོག་རྟོག་བསལ་བ་ཡིན་ལ།དེ་ཡང་སྔར་སྡུག་བསྔལ་ཐམས་ཅད་བསལ་བྱར་བསྟན་པ་ནི་རང་གཞན་ལ་མི་ཕན་ཞིང་གནོད་པའི་སྡུག་བསྔལ་ལ་བྱ་ལ་འདིར་རང་གཞན་ལ་བསྐྱེད་བྱའི་སྡུག་བསྔལ་ནི་ཕན་ཞིང་དོན་ཆེ་བའི་དེ་ལ་བྱ་བས་སྔར་སྡུག་བསྔལ་ཐམས་ཅད་བསལ་བྱར་བསྟན་པ་ལ་ཁྱབ་པ་མ་ངེས་པའི་སྐྱོན་ཡང་མེད་དོ་ཞེས་ལན་བཏབ་པའོ། །རྩོད་སྤོང་འདི་ནི། གསུང་རབ་རྣམས་སུ་སྙིང་རྗེ་ཅན་དག་ནི་གཞན་སྡུག་བསྔལ་བས་སྡུག་བསྔལ་བར་འགྱུར་བར་བཤད་པ་ལ་དོགས་པ་གཅོད་པའི་ཚུལ་ཡང་ཡིན་ནོ། །དེས་ན་སྙིང་རྗེ་སྒོམ་པ་ལ་སྡུག་བསྔལ་མེད་ལ་ཡོད་ཀྱང་དོནཤིན་ཏུ་ཆེ་བའི་ཚུལ་ཤེས་པར་བྱའོ། །
 
 དེ་ལྟར་ཕན་པའིསྡུག་བསྔལ་བསྐྱེད་བྱར་ངེས་པའི་རྒྱུ་མཚན་དེས་ན་བྱང་ཆུབ་སེམས་དཔའ་མེ་ཏོག་ཟླ་མཛེས་ཞེས་བྱ་བ་ཉིད་ཀྱིས་ཀྱང་རང་གསོད་པར་འགྱུར་བའི་རྒྱལ་པོའི་གནོད་པ་འབྱུང་བར་ཤེས་ཀྱང་ནི་བདག་རང་གི་སྡུག་བསྔལ་དེ་མ་བསལ་བར་དང་དུ་བླངས་ཏེ་གཞན་སྐྱེ་བོ་མང་པོའི་སྡུག་བསྔལ་ཟད་པར་འགྱུར་བར་བྱ་བའི་ཕྱིར་རྒྱལ་པོའི་ཕོ་བྲང་དུ་བྱོན་ནས་ཆོས་བསྟན་པ་བཞིན་ཡིན་ནོ།།།ཡང་འགྲེལ་བ་འགར་མེ་ཏོག་ཟླ་མཛེས་ཀྱིས་རང་དང་རྒྱལ་པོ་ལ་གནོད་པ་འབྱུང་བ་ཤེས་ཀྱང་རང་གི་སྡུག་བསྔལ་མ་བསལ། རང་རྒྱལ་པོས་བསད་པས་རྒྱལ་པོ་དམྱལ་བར་འགྲོ་བར་ཤེས་ཀྱང་དེའང་མ་བསལ་ཏེ། ཅིའི་ཕྱིར་ན། སྡུག་བསྔལ་ཅན་གྱི་སེམས་ཅན་མང་པོ་ཞིག་གི་སྡུག་བསྔལ་ཟད་པར་བྱ་བའི་ཕྱིར་ཞེས་འཆད་དོ། །དེའང་སྔོན་འདས་པའི་དུས་སུ་དེ་བཞིན་གཤེགས་པ་རིན་པོ་ཆེའི་པད་མའི་ཟླ་བ་།རྣམ་པར་དག་པ་མངོན་པར་འཕགས་པའི་རྒྱལ་པོ་ཞེས་བྱ་བ་བྱུང་ལ་དེ་ཉིད་ཀྱི་བསྟན་པ་ནུབ་པ་ལ་ཉེ་བའི་ཚེ༑ཕོ་བྲང་འཁོར་རིན་ཆེན་ལྡན་ཞེས་པར་རྒྱལ་པོ་དཔའ་བས་བྱིན་ལ་སོགས་པ་མང་པོ་ལོག་པར་ལྟ་བའི་དབང་དུ་གྱུར་ནས་བྱང་ཆུབ་སེམས་དཔའ་བདུན་སྟོང་ཡུལ་དེ་ནས་བསྐྲད་པ་ན་དེ་དག་ཆོས་སྨྲ་བ་མེ་ཏོག་ཟླ་མཛེས་དང་ལྷན་ཅིག་ཏུ་ཀུན་ཏུ་བཟང་པོའི་ནགས་ཁྲོད་ཅེས་བྱ་བར་གནས་ཏེ་ཆོས་སྨྲ་བ་དེས་འཁོར་རྣམས་ལ་ཆོས་བསྟན་ནས་བཞུགས་པ་ལས་རེ་ཞིག་གི་ཚེ་སེམས་དཔའ་ཆེན་པོ་དེས་རང་ཉིད་རྒྱལ་བོའི་ཕོ་བྲང་དུ་སོང་ནས་སྔོན་དགེ་རྩ་བསྐྱེད་པའི་གང་ཟག་མང་པོ་ལ་ཏིང་ངེ་འཛིན་རྒྱལ་པོ་བསྟན་ན་རྣམས་རྫོགས་བྱང་ལས་ཕྱིར་མི་ལྡོག་པར་འགྱུར་བར་ལྷའི་མིག་གིས་གཟིགས་ནས་འཁོར་རྣམས་ལ་ཚུལ་དེ་སྨྲས་ནས་ཕེབས་པར་ཆས་པ་ན་འཁོར་རྣམས་ཀྱིས་བཟློག་ཀྱང་མ་གསན་ཏེ་ཁོ་བོས་བདག་ཉིད་བསྲུང་ན་སངས་རྒྱས་རྣམས་ཀྱི་བསྟན་པ་བསྲུང་བར་མི་འགྱུར་རོ་གསུངས་ནས་རང་གི་སྲོག་གི་བར་ཆད་དུ་འགྱུར་བར་མཁྱེན་བཞིན་དུ་དེར་བྱོན་ནས་ཉིན་བདུན་གྱི་བར་ཟས་མ་གསོལ་བར་མཚན་མོ་དེ་བཞིན་གཤེགས་པའི་སེན་མོའི་མཆོད་རྟེན་ལ་བསྐོར་ཉིན་མོ་ཕོ་བྲང་དུ་བྱོན་ནས་ཆོས་བསྟན་པས་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་གྲངས་མང་པོ་ཕྱིར་མི་ལྡོག་པ་ལ་བཀོད་པ་དང༌། རྒྱལ་པོ་དཔའ་བསུ་བྱིན་ཁྲོས་ཤིང་ཞེ་སྡང་བར་གྱུར་ནས་དེར་གཤེད་མ་དགའ་བྱེད་ཅེས་བྱ་བ་ཤིན་ཏུ་གཏུམ་པ་ཞིག་ཡོད་པ་དེ་ལ་དགེ་སློང་དེ་སོད་ཅིག་ཅེས་བསྒོས་པ་ན་དེས་དགེ་སློང་དེའི་ཕྱག་ཞབས་སོགས་བཅད་མིག་གཉིས་ཀྱང་ཕྱུང་སྟེ་སྐུ་ལུས་དུམ་བུར་གཏུབས་པ་ལས་འོད་ཟེར་མང་པོ་བྱུང་ཞིང་འོ་མའི་རྒྱུན་དུ་མ་བྱུང་བ་སོགས་ངོ་མཚར་བའི་ཆོ་འཕྲུལ་མང་བོ་བྱུང་བ་མཐོང་ནས། རྒྱལ་པོ་འགྱོད་དེ་བཤགས་པ་བྱས་སྤུར་སྦྱངས་ཏེ་མཆོད་རྟེན་བྱས་ནས་གསོལ་བ་བཏབ་པར་ཏིང་འཛིན་རྒྱལ་པོ་ལས་གསུངས་པ་ལྟར་ཏེ་རྒྱས་པར་མདོ་དེ་ཉིད་ལས་ཤེས་པར་བྱའོ། །འདི་ནི་ཕན་པའི་སྡུག་བསྔལ་དེ་བསྐྱེད་བྱར་ངེས་པ་མདོ་ལས་མ་བཤད་དོ་སྙམ་པའི་དོགས་པ་གཅོད་པའང་ཡིན་ནོ། །དེའི་དུས་ཀྱི་རྒྱལ་པོ་དཔའ་བས་སྦྱིན་ནི་སྟོན་པ་ཤཱཀྱའི་རྒྱལ་པོ་རང་ཉིད་ཡིན་པར་ཡང་དེ་ཉིད་ལས་གསུངས་སོ། །
 
 གསུམ་པ་དེ་ལྟར་གོམས་པའི་ཕན་ཡོན་ནི། དེ་ལྟར་རྒྱུད་ནི་སོགས་ཏེ། གོང་དུ་བཤད་ཟིན་པ་དེ་ལྟར་བདག་གཞན་མཉམ་པ་སྒོམ་པ་ལ་རང་གི་སེམས་ཀྱི་རྒྱུད་ནི་ཆེས་ཆེར་གོམས་པར་གྱུར་པ་དེའི་ཚེ་འབད་མེད་ལྷུན་གྲུབ་ཀྱི་ཚུལ་དུ་གཞན་སེམས་ཅན་ཀུན་གྱི་སྡུག་བསྔལ་མཐའ་དག་ཞི་བ་ལ་མཐའ་གཅིག་ཏུ་མངོན་པར་དགའ་བས་དེ་ཞི་བའི་ཐབས་སུ་འགྱུར་བ་མཐོང་ན། དཔེར་ན་མེ་ཏོག་པད་མའི་ཚོགས་ཀྱིས་ཡོངས་སུ་གང་བའི་ཆུ་མཚོ་ཡིད་དུ་འོང་བ་རུ་བྱ་ངང་པ་རྣམས་དགའ་ཞིང་སྤྲོ་བའི་ཚུལ་གྱིས་འཇུག་པ་ལྟར་དུ་གཞན་སྡུག་བསྔལ་ལས་གདོན་པའི་ཕྱིར་རང་ལ་སྡུག་བསྔལ་ཆེན་པོ་བྱུང་བ་ལའང་བདེ་བར་སེམས་པའི་སྒོ་ནས་དམྱལ་བའི་ནང་ནས་ཀྱང་རབ་ཏུ་མི་བཟད་པའི་སྡུག་བསྔལ་དང་ལྡན་པའི་མནར་མེད་པར་ཡང་རང་གི་ངང་གི་སྤྲོ་བཞིན་དུ་འཇུག་ནུས་པར་འགྱུར་ཏེ། སྙིང་རྗེའི་གཞན་དབང་དུ་གྱུར་པ་དག་གཅིག་ཏུ་གཞན་དོན་འབའ་ཞིག་ལ་གཞོལ་བས་ཡིད་ཀྱི་སྡུག་བསྔལ་ཅུང་ཟད་ཀྱང་མེད་ལ་གཞན་གྱི་སྡུག་བསྔལ་སེལ་བའི་དོན་དུ་སྡུག་བསྔལ་ཆེན་པོས་ཀྱང་གནོད་པར་མི་འགྱུར་བའི་ཕྱིར། དེ་ལྟར་རྒྱུན་ལས། གཞན་ངོན་བརྩོན་ལྡན་སྙིངརྗེའི་བདག་ཉིད་ནི། །གངཚེ་མནར་མེད་པ་ལ་དགར་འཛིན་པ། །དེ་འདྲ་བ་དག་སྲིད་ན་གཞན་རྟེན་ཕྱིར། །སྡུག་བསྔལ་འབྱུང་བ་རྣམས་ཀྱིས་ག་ལ་འཇིགས། །ཞེས་དང༌། བྱང་ཆུབ་སེམས་དཔའ་སྡུག་བསྔལ་མེད། །བརྩེ་བས་སྡུག་བསྔལ་འགྱུར་བ་གང་། །དེ་ལ་དང་པོ་ཀུན་ཏུ་སྐྲག ། རེག་ནས་ཤིན་ཏུ་མངོན་དགར་འགྱུར། །ཞེས་སོགས་དང༌། བྱང་ཆུབ་སེམས་འགྲེལ་ལས་ཀྱང་། གང་ཞིག་གོམས་པས་བརྟན་པ་ནི། །གཞན་གྱི་སྡུག་བསྔལ་གྱིས་བྱེད་རྣམས། །བསམ་གཏན་བདེ་བ་དོར་ནས་ཀྱང་། །མནར་མེད་པར་ཡང་འཇུག་པར་བྱེད། །འདི་ནི་ངོ་མཚར་འདི་བསྔགས་འོས། །འདི་ནི་དམ་པའི་ཚུལ་ལུགས་མཆོག ། ཅེས་སོ།། །།
 
 དེ་ལྟ་བུའི་གཞན་དོན་གྱི་དགའ་བ་ནི་བདེ་བ་མཆོག་ཏུ་གྱུར་པ་མིན་པས་དེ་ལ་ཅིའི་ཕྱིར་དགའ་བས་འཇུག་ཐར་པའི་བདེ་བ་ནི་མཆོག་ཡིན་པས་དེ་བདག་ཉིད་ཀྱིས་དོན་དུ་གཉེར་བྱ་ཡིན་ནོ་སྙམ་ན།རང་དོན་ཡལ་བར་དོར་ནས་སྙིངརྗེའི་དབང་གིས་གཞན་དོན་ཁོ་ན་བསྒྲུབས་པ་ལས་སེམས་ཅན་རྣམས་ནི་་རྒྱུ་ལས་ཉོན་གྱི་འཆིང་བ་དང་འབྲས་བུ་སྲིད་པའི་སྡུག་བསྔལ་ལས་རྣམ་པར་གྲོལ་བ་ན། སྙིང་རྗེའི་བདག་ཉིད་ཅན་གྱི་བྱང་ཆུབ་སེམས་དཔའ་དེ་རང་གི་འདོད་པའི་དོན་ལེགས་པར་གྲུབ་པས་ཐུགས་རྒྱུད་དགའ་བའི་རྒྱ་མཚོ་མཐའ་ཡས་པས་ལེགས་པར་གང་བར་གྱུར་པ་གང་ཡིན་པ་དེ་ཉིད་ཀྱིས་ནི་ཆོག་པ་མིན་ནམ་སྟེ་གཞན་ལས་ཁྱད་པར་དུ་འཕགས་པའི་བདེ་དགའ་ཐུགས་རྒྱུད་ལ་སྐྱེས་པ་དེས་ངོམས་ཤིང་ཆོག་པ་ཡིན་གྱི་རང་གཅིག་པུས་ཞི་བདེ་ཙམ་ཐོབ་པ་ནི་བདེ་བའི་རོ་དང་བྲལ་བས་དེ་ལྟ་བུའི་ཐར་པ་འདོད་པས་ཅི་ཞིག་བྱ་ཞེས་པ་སྟེ། རྒྱ་དཔེ་དང་འགྲེལ་ཆེན་སོགས་སུ། རོ་བྲལ་ཐར་པས་ཅི་ཞིག་བྱ། །ཞེས་གསུངས་པ་ལྟར་བཤད་པའོ། །འདིས་གཞན་ལ་ཕན་བདེ་སྐྱེད་པའི་དགའ་བདེ་ནི་མཆོག་ཏུ་ཁྱད་པར་དུ་འཕགས་པ་ཡིན་པས་དེ་ལ་ལྟོས་ན་རང་གཅིག་པུའི་ཞི་བདེ་ནི་བདེ་བ་མཆོག་གི་རོ་བཅུད་དང་བྲལ་བ་ཡིན་ཞེས་བསྟན་ཏོ།།གཞན་དོན་གྱི་དགའ་བོས་ཆོག་པའི་རྒྱུ་མཚན་ནི། སེམས་ཅན་རྣམས་ཀྱིས་ཕ་དང་མ་གྲངས་མེད་བྱས་ཤིང་དྲིན་ཆེན་པོས་ཡང་ཡང་བསྐྱངས་པའི་ལན་དུ་རང་གིས་ཀྱང་ཕར་ལ་ཕན་བཏགས་ནས་ཕན་བདེ་ལ་འགོད་ནུས་ན་དྲིན་ལན་གཟོ་ཐུབ་པ་ཡིན་པས་དེས་ཚིམ་ཞིང་ཆོག་གི་རང་གཅིག་པུའི་ཞི་བདེ་གཉེར་བ་དང་དེ་ཐོབ་པ་ཙམ་ནི་ཐེག་ཆེན་ལམ་གྱིས་གོལ་སའམ་གེགས་བྱེད་ཆེས་ཆེ་བ་ཡིན་པས་དེས་ཅི་བྱ་སྟེ་དགོས་པ་གཏན་ནས་མེད་པས་སོ། །གཞན་དོན་བྱས་པ་དེས་ཐར་པ་ཡང་ཞར་ལ་ཐོབ་པར་འགྱུར་ཏེ། འགྲོ་བ་མ་ལུས་རང་བཞིན་མངོན་སུམ་མཛད་གང་གི། །དེ་བཞིན་གཤེགས་པ་ཉིད་ནི་ཞར་ལ་འབྱུང་བ་སྟེ། །གཞན་དབང་གྱུར་པ་ཁྱོད་ཀྱི་ཡོན་ཏན་རྣམས་ལས་ནི། །ཅུང་ཟད་ཙམ་ཞིག་ཚིག་གིས་བརྗོད་བྱེད་སྙན་ངག་མཁན། །ཞེས་སོ་ཞེས་འགྲེལ་ཆེན་དུ་གསུངས་པ་ལྟར་རོ།།རང་དོན་དུ་ཞི་བདེ་གཉེར་བ་ཐེག་ཆེན་ལམ་གྱི་གེགས་བྱེད་ཡིན་པའི་ཚུལ་ནི། མདོ་སྡེའི་རྒྱན་ལས།སེམས་ཅན་ཆེད་དུ་དམྱལ་བའི་སྲིད་པར་གནས་པ་ཡི། །སྡུག་བསྔལ་མི་བཟད་ཅིས་ཀྱང་རྒྱལ་སྲས་གནོད་བྱེད་མིན། །ཞི་སྲིད་ཡོན་ཏན་སྐྱོན་གྱིས་ཐེག་པ་དམན་ཞུགས་པའི། །རྣམ་རྟོག་དགེ་བ་སྣ་ཚོགས་བློ་ལྡན་གནོད་བྱེད་ཡིན། །བློ་དང་ལྡན་པ་དམྱལ་བར་གནས་པ་དུས་ཀུན་ཏུ། །བྱང་ཆུབ་དྲི་མེད་ཡངས་པའི་བར་དུ་གཅོད་བྱེད་མིན། །ཐེག་པ་གཞན་ལ་རབ་བསིལ་རྣམ་རྟོག་བདག་ཕན་པ། །རབ་ཏུ་བདེ་བར་གནས་ཀྱང་བར་དུ་གཅོད་པར་བྱེད། །ཅེས་གསུངས། 
 
 དེ་ལྟར་རང་དོན་དུ་ཐར་བ་ལའང་རེ་ལྟོས་མེད་ཅིང་གཞན་དོན་འབའ་ཞིག་ལ་ལྷག་པར་དགའ་བ་རྒྱུ་མཚན་དེ་ལྟ་བས་ན་གཞན་གྱི་དོན་བྱས་ཀྱང་ངས་གཞན་དོན་དུ་དཀའ་བ་སྤྱད་དོ་སྙམ་པ་དང་དྲིན་ཆེན་པོས་གཞན་བསྐྱངས་སོ་སྙམ་པའི་རློམ་༌༌སེམས་དང་ཌི་ངས་གཞན་གྱི་དོན་བྱེད་པ་ནི་ངོ་མཚར་རྨད་དུ་བྱུང་བའོ་སྙམ་དུ་འཛིན་པའང་མེད་ལ།མཐའ་གཅིག་ཏུ་གཞན་དོན་འབའ་ཞིག་སྒྲུབ་པ་ལ་མངོན་པར་དགའ་བས་ཞུགས་པ་ཡིན་ཕྱིར་གཞན་ལ་༌་ཕན་པ་བྱས་པའི་ལས་དེའི་རྣམ་སྨིན་གྱི་འབྲས་བུ་སྐྱེ་བ་ཕྱི་མར་རང་ལ་མངོན་མཐོ་ལྟ་བུ་འབྱུང་བའི་རེ་བ་ཙམ་ཡང་མེད་དོ། །།
 
 གསུམ་པ་དོན་བསྡུ་བ་ནི། དེ་བས་ཇི་ལྟར་སོགས་ཏེ། བདག་དང་གཞན་སྡུག་བསྔལ་མི་འདོད་པ་ལ། ཁྱད་པར་མེད་པས་བདག་གཞན་མཉམ་པར་སྒོམ་རིགས་པའི་རྒྱུ་མཚན་དེ་བས་ན་ཇི་ལྟར་ཏེ་དཔེར་ན་སྡུག་བསྔལ་གྱི་རྒྱུ་ཆུང་ངུའམ་ཐ་ན་ཚིག་མི་སྙན་པ་ཅུང་ཟད་ཙམ་འབྱུང་བ་ལས་ཀྱང་བདག་ཉིད་བསྲུང་བར་བྱེད་པའམ་བསྲུངབ་དེ་བཞིན་དུ་གཞན་སེམས་ཅན་རྣམས་ལའང་གནོད་པའི་སྡུག་བསྔལ་ཆེན་པོ་ལྟ་ཅི་ཆུང་ངུའང་མི་འབྱུང་བར་བསྲུང་བར་བྱ་ལ་དངོས་སུ་སྲུང་བའི་ནུས་པ་མེད་ཀྱང་མི་འདོད་པའི་རིགས་ཐམས་ཅད་ལ་བསྲུངའདོད་ཀྱི་སེམས་དང་ད་ལྟ་སྡུག་བསྔལ་གྱིས་མནར་བཞིན་པ་ལའང་དེ་དང་ཁྲལ་འདོད་ཀྱི་སྙིང་རྗེའི་སེམས་ནི་དེ་ལྟར་ཁྱད་པར་མེད་པར་བསྒོམ་པར་བྱའོ་ཞེས་གདམས་པའོ།།
 
 གཉིས་པ་བདག་གཞན་བརྗེ་བ་སྒོམ་པ་ལ་གཉིས། རྒྱུ་མཚན་བརྗོད་པའི་སྒོ་ནས་མདོར་བསྟན་པ།དེ་སྒོམ་ཚུལ་རྒྱས་པར་བཤད་པའོ། །།དང་པོ་ནི། གོམས་པ་ཡིས་ནི་སོགས་ཏེ། དེ་ལ། བརྗེ་ནུས་པའི་རྒྱུ་མཚན་ནི། བདག་གཞན་བརྗེ་བ་ལ་གཞན་གྱི་ལུས་ལ་རང་གི་ལུས་སྙམ་པ་དང་རང་གི་ལུས་ལ་གཞན་གྱི་ལུས་སོ་སྙམ་པའི་བློ་སྐྱེ་བ་དགོས་ན་དེ་ལྟར་སྐྱེ་དཀའ་ལ། དེ་བཞིན་དུ་གཞན་ལ་རང་ལྟར་གཅེས་པར་འཛིན་ཞིང་རང་ལ་གཞན་ལྟར་ཡལ་བར་འདོར་བའི་བློ་སྐྱེད་པ་ཡིན་ན་དེ་འདྲའི་བློ་ནི་ནམ་ཡང་མི་སྐྱེ་བས་བདག་གཞན་བརྗེ་བ་ལྟ་ཅི་བདག་གཞན་མཉམ་པའི་བློ་ཙམ་ཡང་སྐྱེ་དཀའོ་སྙམ་ན། མ་གོམས་ན་དེ་ལྟར་སྐྱེ་དཀའ་བ་བདེན་མོད། འོན་ཀྱང་ཡུན་རིང་དུ་གོམས་པར་བྱས་པ་ཡིས་ནི་རང་ལས་གཞན་ཕ་དང་མ་དག་གི་ཁུ་བ་དང་ཁྲག་གི་ཐིགས་པ་འདྲེས་ཤིང་སྨིན་པ་དེ་ལ་བདག་གི་བའི་དངོས་པོ་ཉིད་དུ་གྲུབ་པ་མེད་པར་གྱུར་ཀྱང་།ནི་སྔར་བར་དོ་ནས་འོངས་པའི་ཤེས་པའི་རྒྱུན་དེས་བདག་གི་ལུས་སོ་སྙམ་དུ་འཛིན་པའི་བློ་ཉེ་བར་གོམས་པའི་སྟོབས་ལས་ཕྱིས་རང་གི་ངང་གིས་བདག་གོ་ཞེས་སམ་བདག་གི་ལུས་སོ་ཞེས་ནི་ཤེས་ཤིང་འཛིན་པ་ལྟར། 
 
 དེ་བཞིན་དུ་སེམས་ཅན་གཞན་གྱི་ལུས་ལ་ཡང་བདག་གི་ལུས་ཉིད་ཅེས་ཅི་ཡི་ཕྱིར་མི་གཟུངསྟེ་ཟུངས་ཤིག་དང་དེ་ལྟར་འཛིན་པའི་བློ་རིམ་གྱིས་གོམས་པར་བྱས་ན་རང་གི་ལུས་དང་འདྲ་བའི་བློ་སྐྱེ་བར་ནུས་ཀྱི་མི་ནུས་པ་མེད་དོ། །དེ་ལྟར་ཚིག་རྐདྲུག་པོ་འདི་འགྲེལ་པ་ཕལ་ཆེར་དུ་བདག་གཞན་མཉམ་པ་ལ་ཡར་སྦྱར་ནས་འཆད་ལ། བི་བྷཱུ་ཏི་སོགས་བླ་མ་ཕལ་ཆེར་གྱིས་བདག་གཞན་བརྗེ་བར་སྦྱར་ནས་འཆད་དེ་འདིར་ཡང་དེ་ལྟར་རོ། །དངོས་པོ་མེད་པར་གྱུར་ཀྱང་ནི། །ཞེས་པའི་ཚིག་རྐང་འདི་འགྱུར་ཁ་ཅིག་ཏུ་མེད་པར་ཡང་གསུངས་སོ།་། དེས་ན་བདག་རང་གི་ལུས་འདི་ཉིད་ལ་ནི་གཅེས་འཛིན་དོར་ནས་རང་གི་བློས་གཞན་གྱི་ལུས་དག་ཏུ་བཞག་པར་བྱས་ན་རང་གི་ལུས་མིན་པའི་གཞན་གྱི་ཁུ་ཁྲག་ལྟ་བུ་ལའང་གོས་ན་བདག་གི་ལུས་སོ་སྙམ་པའི་བློ་སྐྱེ་བ་དེ་ལྟར་རང་གི་ལུས་ལའང་གཞན་གྱི་ལུས་སོ་སྙམ་དུ་གོམས་ན་གཞན་ཕྱིར་བློ་སྐྱེ་བ་ལ་དཀའ་བའམ་མི་ནུས་པ་ཆེར་མེད་པས་བརྗེ་བར་ནུས་སོ། །ཚིག་རྐང་འདི་གཉིས་ཀྱང་འགྲེལ་ཆེན་དང་རྣམ་སྣང་མཉམ་པ་ལ་ཡར་སྦྱར་ལ། དགེ་ལྷ་དང་འགྲེལ་བ་ཕལ་ཆེར་དུ་བརྗེ་བ་ལ་མར་སྦྲེལ་ནས་འཆད་པར་གསུངས་སོ།་།དེ་ཡང་ཇི་སྐད་དུ། དེ་ཕྱིར་ཡང་དག་ཡང་དག་མིན། །གང་གང་ཞིག་ཏུ་བསྒོམས་པ་ལས། །བསྒོམས་པའི་སྟོབས་ནི་རྫོགས་པ་ན། །དེ་བསལ་མི་རྟོག་བློ་འབྲས་ཅན། །ཞེས་གསུངས་པ་ལྟར་རོ། །
 
 བདག་གཞན་བརྗེ་ཚུལ་ནི། དེ་ལྟར་གོམས་ན་བརྗེ་ནུས་པ་དེ་ཡི་ཕྱིར་སྔར་བདག་ཡོན་ཏན་ཅན་དུ་བལྟས་ནས་ཆགས་སེམས་ཀྱིས་གཅེས་པར་བཟུང་བ་དང་གཞན་སྐྱོན་ཅན་དུ་བཟུང་བ་ནས་སྡང་སེམས་ཀྱིས་ཡལ་བར་དོར་བའི་གཉེན་པོར་བརྗེ་བ་སྒོམ་པའི་སྐབས་འདིར་ནི་བདག་རང་ཉིད་སྐྱོན་དང་བཅས་པ་ཉིད་དུ་ཤེས་པར་བྱ་ཞིང་ཞེས་སམ་བདག་ཉིད་གཅེས་བ་པར་འཛིན་པ་ནི་ཉེས་པ་ཐམས་ཅད་ཀྱི་གཞི་ཡིན་པས་དེ་ལྟར་འཛིན་པ་སྐྱོན་དང་བཅས་པ་ཉིད་དུ་ཤེས་པར་བྱ་བ་དང༌། གཞན་དག་ལ་ཡང་ཡོན་ཏན་རྒྱ་མཚོར་ཤེས་པའམ་གཞན་དག་ལ་གཅེས་པར་འཛིན་པ་ཡང་ནི་ལེགས་ཚོགས་ཐམས་ཅད་ཀྱི་གཞི་ཡིན་པས་དེ་ལྟར་འཛིན་པ་ཡོན་ཏན་རྒྱ་མཚོ་དང་ལྡན་པར་ཤེས་པར་བྱས་ནས་བདག་གཅེས་པར་འཛིན་པའི་བློ་ཡོངས་སུ་དོར་ནས་དེ་ལྟར་མི་འཛིན་པ་ལ་གོམས་པར་བྱ་བ་དང་གཞན་བདག་ཏུ་བླང་བའམ་བཟུང་བར་བྱས་ཏེ་དེ་ལ་གཅེས་པར་འཛིན་པའི་བློ་ནི་ལེགས་པར་མ་གོམས་ཀྱི་བར་དུ་བསྒོམ་པར་བྱའོ།།འདིས་བདག་གཞན་བརྗེ་བའི་ཚུལ་དངོས་མདོར་བསྟན་གྱི་སྒོ་ནས་བསྟན་ལ། བདག་གཞན་བརྗེ་ཞེས་པའི་དོན་ནི། རང་གཅེས་པར་འཛིན་པ་དང་གཞན་ཡལ་བར་འདོར་བའི་བློ་གཉིས་གོ་ས་བརྗེས་ཏེ་གཞན་ལ་རང་ལྟར་གཅེས་པར་འཛིན་ཞིང་རང་ལ་གཞན་ལྟར་ཡལ་བར་འདོར་བའི་བློ་སྐྱེད་པ་ཡིན་ལ། །དེའང་སྔར་རང་གཅེས་པར་བཟུང་ནས་རང་གི་བདེ་བ་ཆེད་དུ་སྒྲུབ་ཅིང་སྡུག་བསྔལ་ཆེད་དུ་སེལ་བ་དེ་ལས་ལྡོག་ནས་ཕྱིན་ཆད་རང་གཅེས་འཛིན་ལ་དགྲར་བལྟས་ནས་རང་གི་བདེ་བ་སྒྲུབ་པ་དང་སྡུག་བསྔལ་སེལ་བ་ལ་ཆེད་ཆེར་བྱེད་པ་འགོག་པ་དང་། དེ་བཞིན་དུ་སྔར་གཞན་ཡལ་བར་དོར་ནས་དེའི་བདེ་བ་དེཆེད་དུ་སྒྲུབ་པར་མི་བྱེད་པ་དང་སྡུག་བསྔལ་ཆེད་དུ་སེལ་བར་མི་བྱེད་པ་དེ་ལས་ལྡོག་ནས་ཕྱིན་ཆད་གཞན་གཅེས་འཛིན་ལ་ཡོན་ཏན་དུ་བལྟས་ནས་དེའི་བདེ་བ་སྒྲུབ་པ་དང་སྡུག་བསྔལ་སེལ་བ་ལ་ཆེད་ཆེར་བྱེད་པའི་སྒོ་ནས་བརྗེ་བ་ཡིན་ལ། མདོར་ན་རང་གི་བདེ་བ་ལ་མི་ལྟ་བར་གཞན་གྱི་སྡུག་བསྔལ་བསལ་བའི་དོན་དུ་འཇུག་པ་ཡིན་པར་གསུངས་སོ།།
 
 གཉིས་པ་དེ་སྒོམ་ཚུལ་རྒྱས་པར་བཤད་པ་ལ་གསུམ། བརྗེ་ཚུལ་སྤྱིར་བསྟན་པ། གཉེན་པོའི་ཁྱད་པར་བྱེ་བྲག་ཏུ་སྒོམ་པ། བརྗེས་ནས་ཇི་ལྟར་སྒྲུབ་པའོ། །དང་པོ་ལ་བཞི། གཞན་དང་དུ་བླང་བ། བདག་གཅེས་འཛིན་དོར་བ། བདག་གཞན་གཙོ་བོར་བྱས་པའི་སྐྱོན་ཡོན། དེས་ན་ངེས་པར་བརྗེ་དགོས་པར་བསྟན་པའོ།།དང་པོ་ནི། ཇི་ལྟར་ལག་པ་སོགས་ཏེ། དེ་ལ། གཞན་བདག་ཏུ་བླང་རིགས་ཤིང་བླང་བར་ནུས་པ་ནི། སེམས་ཅན་གཞན་ནི་མཐའ་ཡས་པས་དེ་རྣམས་བདག་གཅིག་ཏུ་གཟུང་བར་མི་རིགས་སོ་སྙམ་ན། ཇི་ལྟར་ཏེ་དཔེར་ན་ལག་པ་དང་རྐང་བ་ལ་སོགས་པ་ལུས་ཀྱི་ཆ་ཐ་དད་པ་དུ་མ་ཡོད་ཀྱང་དེ་ཐམས་ཅད་རང་གི་ལུས་གཅིག་པོ་འདི་ཉིད་ཀྱི་ཡན་ལག་གམ་ཆ་ཤས་ཡིན་པའི་རྒྱུ་མཚན་གྱིས་རང་གི་ལུས་ཞེས་བསྲུང་བྱའི་ལུས་ཉིད་དུ་གཅིག་པར་འདོད་པ་ལྟར། དེ་བཞིན་དུ་སེམས་ཅན་ཐ་དད་པ་དུ་མ་ཡིན་ཡང་དེ་ཐམས་ཅད་འགྲོ་བའི་ཡན་ལག་གམ་ཆ་ཤས་དག་ཏུ་བཟུང་ནས་འགྲོ་བ་ཞེས་ཅི་ཕྱིར་ལུས་ཅན་རྣམས་བསྲུངབྱའི་འགྲོ་བར་གཅིག་ཏུ་མི་འདོད་དེ་འདོད་རིགས་པར་མཚུངས་ཏེ་དེ་རྣམས་ལའང་གཅེས་འཛིན་གོམས་ན་རང་གི་ལུས་ལྟར་གཅེས་པར་འཛིན་པའི་བློ་འབྱུང་བའི་ཕྱིར་རོ་ཞེས་སེམས་ཅན་རྣམས་བདག་ཏུ་བླངས་རིགས་པར་བསྟན་ལ། 
 
 དེ་ལྟར་འདོད་རིགས་ཀྱང་དེ་འདྲའི་བློ་གོམས་པར་མི་ནུས་སོ་སྙམ་ན། ཡུན་རིང་དུ་རིམ་གྱིས་གོམས་པར་བྱས་ན་དེ་འདྲའི་བློ་འབྱུང་སྟེ། དཔེ་ཇི་ལྟར་ན་གང་ཟག་གི་བདག་མེད་པའི་ལུས་འདི་ལ་ཡང་བདག་གིར་འཛིན་པ་རིང་དུ་གོམས་པས་བདག་གི་ལུས་སོ་སྙམ་པའི་བློ་ངང་གིས་འབྱུང་བ་དེ་བཞིན་དུ་སེམས་ཅན་གཞན་གྱི་ལུས་ལ་ཡང་བདག་གིར་འཛིན་པ་རིང་དུ་གོམས་པར་བྱས་པས་བདག་གི་ལུས་སོ་སྙམ་པའི་བློ་ཅིས་མི་སྐྱེ་སྟེ་རྒྱུ་མཚན་མཚུངས་པའི་ཕྱིར་ངེས་པར་སྐྱེ་བས་བདག་ཏུ་བླང་ནུས་སོ་ཞེས་གོམས་ན་སེམས་ཅན་རྣམས་བདག་ཏུ་བླང་ནུས་པར་བསྟན་ཏོ། །
 
 གཞན་བདག་ཏུ་བླངས་པའི་ཡོན་ཏན་ནི། སེམས་ཅན་གཞན་ཀུན་ལ་བདག་ཏུ་བཟུང་བ་གོམས་པས་བདག་གི་བློ་སྐྱེ་ལ་དེ་ལྟ་ན་ནི་གཞན་གྱི་དོན་འབའ་ཞིག་བྱས་ཀྱང་དེ་ལ་ངོ་མཚར་དུ་བཟུང་ནས་ཡུས་ཆེ་བ་དང་སེམས་ཁེངས་པའི་རློམ་སེམས་གང་ཡང་མི་འབྱུང་སྟེ། དཔེར་ན་བདག་ཉིད་ཀྱིས་ནི་རང་གི་ལུས་གསོ་བའི་ཆེད་དུ་ཟས་ཟོས་ནས་སམ་ཟས་ཟོས་པ་ན་དེའི་ལན་དང་རྣམ་སྨིན་ལ་རེ་བ་ཅུང་ཟད་ཀྱང་མི་འབྱུང་བ་བཞིན་ནོ།།རྣམ་སྨིན་ལ་མི་རེ་བ་ནི། སྦྱིན་པ་འདིས་བདག་གཞན་ལོངས་སྤྱོད་ཕུན་སུམ་ཚོགས་པར་གྱུར་ཅིག་ཅེས་འབྲས་བུ་མི་འདོད་པ་བཞིན་ཡིན་པར་གསུངས་སོ། །དེ་ནི་མདོ་རྒྱན་ལས། གཞན་དང་བདག་ཏུ་མཉམ་པའི་སེམས་ཉིད་དམ། །བདག་པས་གཞན་ཆེས་སྡུག་པ་རྙེད་ནས་ནི། །དེ་ལྟར་བདག་པས་གཞན་དོན་མཆོག་འདུ་ཤེས། །རང་གི་དོན་གང་གཞན་གྱི་དོན་གང་ཡིན། །ཞེས་དང༌། རྒྱལ་སྲས་སེམས་ཅན་རྣམས་ལ་དགའ་བ་དང༌། །བྱམས་པ་གང་ཡིན་སྦྱོར་དང་མི་སྐྱོ་གང་། །དེ་ནི་སྲིད་པ་དག་ན་ངོ་མཚར་ཆེ། །སེམས་ཅན་བདག་དང་མཚུངས་ཕྱིར་དེ་ལྟའང་མིན། །ཞེས་གསུངས་པ་ལྟར་རོ། །
 
 དེས་ན་གཞན་ཕན་གྱི་བསམ་སྦྱོར་ལ་གོམས་དགོས་པ་དཔེ་དང་བཅས་པ་ནི། གཞན་བདག་ཏུ་བླང་རིགས་ཤིངནུས་ལ་ཕན་ཡོན་ཡོད་པ་དེ་བས་ན་ཇི་ལྟར་མི་འདོད་པའི་སྡུག་བསྔལ་ཆུང་ངུའམ་ཐ་ན་ཚིག་ཅི་སྙན་པ་ཙམ་འབྱུང་བ་ལས་ཀྱང་བདག་ཉིད་སྲུང་བར་བྱེད་པའམ་བསྲུང་བ་དེ་བཞིན་དུ་ཞེས་པའམ།རྒྱ་དཔེ་དང་འགྲེལ་ཆེན་དུ། དེ་བས་ཇི་ལྟར་ཉམ་ཐག་དང་། །མྱ་ངན་སོགས་ལས་བདག་སྲུང་འདོད།།ཅེས་ཏེ། ལུས་གདུངབས་ཉམ་ཐག་པ་དང་སེམས་ཀྱི་མྱ་ངན་སོགས་ཅུང་ཟད་ལའང་བདག་སྲུང་བར་འདོད་པ་དེ་བཞིན་དུ་འགྲོ་བ་རྣམས་ལའང་སྡུག་བསྔལ་འབྱུང་བ་ལ་བསྲུང་སེམས་དང་བྱུང་བ་ལ་དེ་དང་འབྲལ་འདོད་ཀྱི་སྙིངརྗེའི་སེམས་ནི་གོམས་པར་བྱ་བའམ་ཡང་ན་ཚེ་འདིའི་གནོད་པ་ལ་བསྲུང་སེམས་དང་ཕྱི་མའི་སྡུག་བསྔལ་དང་འབྲལ་འདོད་ཀྱི་སྙིང་རྗེའི་སེམས་ནི་གོམས་པར་བྱ་དགོས་སོ་ཞེས་གདམས་པར་མཛད་དོ། །རྣམ་བཤད་ལས། སྙིང་རྗེ་ནི་བསྲུངསེམས་དང་ཟློས་པས་བྱམས་པའི་སེམས་ནི་གོམས་ཞེས་པ་ཡིན་ནོ་ཞེས་བཤད་དོ། །
 
 གཞན་གྱིསྡུག་བསྔལ་ཆུང་ངུའང་བསྲུང་དགོས་པའི་རྒྱུ་མཚན་དེ་བས་ན་མགོན་པོ་སྤྱན་རས་གཟིགས་དབངཕྱུག་ཐུགས་རྗེ་ཆེན་པོ་མངའ་བ་དེས་འགྲོ་བ་དུ་མ་ཡི་འཇིགས་པ་ཆེན་པོ་རྣམས་སེལ་བར་མཛད་པ་ལྟ་ཅི་སྨོས་ཐ་ན་འཇིགས་པ་ཆུང་ངུ་འཁོར་གྱི་ནང་དུ་འགའ་ཞིག་སྤོབས་པ་ཞན་པས་བག་ཚ་བའམ་བག་འཁུམས་པའི་འཇིགས་པའང་བསལ་བར་བྱ་བའི་ཕྱིར་དུ་རང་གི་མཚན་འཛིན་པ་ཙམ་མམ་དྲན་པ་ཙམ་ཡང་དེ་ལྟ་བུའི་འཇིགས་པ་དེ་ཉིད་ལ་སྐྱོབ་ནུས་སུ་བྱིན་གྱིས་བརླབས་པར་མཛད་དེ། འགྲེལ་ཆེན་དུ། སེམས་ཅན་འགའ་ཞིག་སེམས་འཕྱོས་པས་ཀྱང་བདག་གི་མིང་འཛིན་པར་བྱེད་ན་དེ་ལ་སྡུག་བསྔལ་རྣམ་པ་ཐམས་ཅད་དུ་འབྱུང་བར་མི་འགྱུར་ལ། ཐོ་ན་འཁོར་གྱིས་འཇིགས་ཤིངསྐྲག་པ་ཙམ་ཡང་འབྱུང་བར་མི་འགྱུར་བར་ང་བྱིན་གྱིས་བརླབས་སོ་ཞེས་དྲངས་པར་མཛད་པ་ལྟར་དང༌།སྡོངཔོ་བཀོད་པར་ཡང་། བདག་གི་མིང་ལན་གསུམ་དྲན་པས་འཁོར་གྱི་ནངདུ་བག་ཚ་བའི་འཇིགས་པ་མེད་པར་གྱུར་ཅིག་ཅེས་གསུངས་ལ།ཡང་དགེ་བའི་རྩ་བ་འདི་སེམས་ཅན་ཐམས་ཅད་འཁོར་གྱི་ནང་དུ་བག་ཚ་བའི་འཇིགོས་པ་དང་བྲལ་བར་བྱ་ཕྱིབའི་ར་ཡོངས་སུ་བསྔོའོ་ཞེས་སྤྱན་རས་གཟིགས་ཀྱི་རྣམ་པར་ཐར་པ་ལས་གསུངས་པ་དང་། །གང་གིས་རྒུད་ཚེ་བདག་དྲན་ན། །དེ་ཡི་རྒུད་པ་བདག་གིས་བཟློག ། རང་གི་ཐོག་མའི་སྨོན་ལམ་འདི། །བདག་ལ་འབྲས་བུར་ལྡན་པར་མཛོད། །ཅེས་སོ། །རྣམ་བཤད་དུ་བདག་གི་མིང་ཐོས་པ་དེ་དག་ཀྱང་འཇིགས་པ་བརྒྱད་ལས་ཐོར་བར་གྱུར་ཅིག་ཅེས་བྱ་བ་ལ་སོགས་པའི་ཚུལ་གྱིས་སོ་ཞེས་གསུངས་ལ། བི་བྷཱུ་ཏིས་རང་གི་མཚན་སྤྱན་རས་གཟིགས་ཞེས་བྱ་བ་བྱིན་གྱིས་བརླབས་པ་གངཞིག་སྙིང་རླུང་ཅན་ཡིན་ཀྱང་བདག་གི་མིང་བརྗོད་པ་དེའི་སྡུག་བསྔལ་དང་ཐ་ན་ཚོགས་པའི་ནང་དུ་སྤོབས་པ་མེད་པའི་འཇིགས་པ་བསལ་བའི་ཕྱིར་ཏེ་ཞེས་བཤད་དོ། །འདིས་ནི་རྟག་ཏུ་བདག་པས་གཞན་གཅེས་ཀྱི་བསམ་སྦྱོར་དང་ལྡན་པས་གནོད་པ་ཆུང་ངུ་ཡན་ཆད་ཀྱང་བསྲུང་བ་སོགས་ཀྱི་སྒོ་ནས་གཞན་དོན་ཆེད་ཆེར་བྱ་དགོས་པར་བསྟན་ཏོ།།
 
 དཀའ་ཡང་གོམས་ན་སྐྱེད་ནུས་པ་དཔེ་དང་བཅས་པ་ནི། ཕན་ཡོན་ཡོད་ཀྱང་གཞན་བདག་ཏུ་བླང་བ་དང་བདག་གཞན་དུ་བཞག་པ་འདི་ཤིན་ཏུ་དཀ འོ་སྙམ་ན། ཤིན་ཏུ་དཀའ་བར་སྣང་ཡང་དེ་ཙམ་རྒྱུ་མཚན་དུ་བྱས་ནས་འདི་སྐྱེད་པར་མི་ནུས་སོ། །ཞེས་དེ་ལས་ཕྱིར་ལྡོག་པར་མི་བྱ་སྟེ། དང་པོ་མ་གོམས་པའི་དུས་སུ་ཆེས་ཆེར་དཀའ་བ་ལྟར་སྣང་ཡང་བློ་གོམས་པའི་རྗེས་སུ་བྱེད་པས་བདག་ལ་གཞན་བཞིན་དང་གཞན་ལ་བདག་བཞིན་དུ་ལྟ་བའང་གོམས་ན་སྐྱེ་སླ་བར་འགྱུར་བས་ཏེ། འདི་ལྟར་གོམས་པར་བྱས་པའི་མཐུའམ་ནུས་པ་ཡིས་ནི་སྔར་རང་ལ་དགྲ་བྱེད་པའི་མི་མཛའ་བ་གང་གི་མིང་རྣ་ལམ་དུ་ཐོས་པ་ཙམ་གྱིས་འཇིགས་ཤིང་སྐྲག་པ་སྐྱེ་བར་འགྱུར་བ་ཡང་ཕྱིས་མཐུན་པར་བྱས་ནས་རང་དང་འཛའ་བར་གྱུར་པས་དེ་དང་ལྷན་ཅིག་གནས་པ་ལ་གོམས་པ་ན་དེ་ཉིད་རང་གི་ཉེ་འཁོར་དུ་མེད་ན་མི་དགའ་བ་ཆེན་པོ་སྐྱེ་བར་འགྱུར་བ་བཞིན་ནོ་ཞེས་དཀའ་ཡང་གོམས་ན་སྐྱེ་བས་ཕྱིར་ལྡོག་པར་མི་རིགས་ཞེས་གདམས་པའོ།།ཡང་གོམས་པའི་མཐུ་ཡིས་ནི། དང་པོ་མ་འདྲིས་པའི་དུས་སུ་བྱང་སེམས་ཀྱི་སྤྱོད་པ་བྱ་དཀའ་བ་སོགས་གང་གི་མིང་ཐོས་པས་འཇིགས་པ་སྐྱེད་པ་ཡང་ཕྱིས་འདྲིས་པའི་དུས་སུ་དེ་ཉིད་མེད་ན་མི་དགའ་བར་འགྱུར་ཞེས་ས་བཟང་འགྲེལ་པར་གསུངས་ཀྱང་སྔ་མ་ལྟར་བཤད་དགོས་སོ། །རྣམ་བཤད་དུ། གང་གི་མིང་ཐོས་ཞེས་པ་ནི་འདྲེ་ལ་སོགས་པའོ། །ཞེས་སོ། །
 
 ནུས་པ་དང་ཆེ་བ་བརྗོད་དེ་དེ་སྒོམ་པར་གདམས་པས་དོན་བསྡུ་བ་ནི། དཀའ་ཡང་ཕྱིར་མི་ལྡོག་པར་བྱས་ནས་གོམས་ན་མྱུར་དུ་སྐྱེ་ཞིང་སྐྱེས་ན་རང་གཞན་གྱི་དོན་གཉིས་འགྲུབ་པའི་རྒྱུ་མཚན་དེ་དག་གི་ཕྱིར་ན་སྐྱེས་བུ་ཆེན་པོ་གང་ཞིག་བདག་རང་ཉིད་དང་སེམས་ཅན་གཞན་རྣམས་ནི་མྱུར་བ་ཉིད་དུ་སྲིད་ཞིའི་འཇིགས་པ་དང་སྡུག་བསྔལ་གཞན་མཐའ་དག་ལས་བསྐྱབ་པར་འདོད་པ་དེས་ནི་བདག་གཅེས་འཛིན་དང་གཞན་ཡལ་བར་འདོར་བའི་བློ་གཉིས་ཕན་ཚུན་གོ་ས་བརྗེ་བར་བྱས་ནས་གཞན་ལ་རང་ལྟར་གཅེས་པར་འཛིན་ཞིང་རང་ལ་གཞན་ལྟར་ཡལ་བར་འདོར་བའི་བློ་སྐྱེད་པའི་སྒོ་ནས་བདག་དང་གཞན་དུ་བརྗེ་བར་བྱ་བ་འདི་བསྒོམ་པར་བྱ་དགོས་ཏེ། འདི་ལ་སྲིད་ཞིའི་རྒུད་པ་ལས་སྐྱོབ་པའི་ནུས་མཐུ་ཡོད་ཀྱི་གཞན་ལ་མེད་པས་སོ།།འོ་ན་ད་ཁྱད་ཆོས་ཇི་ལྟ་བུ་དང་ལྡན་པ་ཡིན་ཞེ་ན། དེ་ནི་ཐེག་ཆེན་གྱི་རིགས་ཅན་མ་ཡིན་པ་རྣམས་སྐྲག་པའི་རྒྱུ་དང་མ་དད་པའི་རྒྱུར་འགྱུར་བའི་མན་ངག་ཟབ་མོ་ཐེག་ཆེན་གྱི་ལམ་གནད་མཐར་ཐུག་པ་ཐེག་དམན་ལྟ་བུའི་སྣོད་མིན་ལ་གསང་བར་བྱ་བའི་དམ་པ་མཆོག་ཏུ་གྱུར་པ་ཡིན་ལ་དེས་ན་འདི་ལ་གདམས་ངག་གི་མཆོག་ཏུ་བཟུང་སྟེ་གསང་ཞིང་མི་མངོན་པའི་ཚུལ་གྱིས་དུས་རྟག་ཏུ་ཉམས་སུ་བླངས་ནས་སྤྱད་པར་བྱ་རིགས་ཀྱི་གཞན་དུ་ན་དེ་སྤངས་པས་ངན་སོང་དུ་འགྲོ་བར་འགྱུར་བས་སོ། །དེ་དག་ནི་གཞན་བདག་ཏུ་བླངས་ནས་གཅེས་པར་འཛིན་དགོས་པར་བསྟན་པའོ།།
 
 གཉིས་པ་བདག་གཅེས་འཛིན་དོར་བ་ནི། བདག་ལུས་གང་ལ་སོགས་ཏེ། གོང་དུ། །བདག་ཉིད་སྐྱོན་བཅས་གཞན་ལ་ཡང་། །ཡོན་ཏན་རྒྱ་མཚོར་ཤེས་བྱས་ནས། །ཞེས་གསུངས་པའི་དོན་རྒྱས་པར་སྟོན་པ་ལ། ཚེ་འདིའི་འཇིགས་པ་སྐྱེད་པའི་རྒྱུ་ཡིན་པས་རང་གཅེས་འཛིན་དོར་བ་ནི། བདག་གཞན་བརྗེ་མ་ནུས་པར་རང་ལ་ཆགས་པའི་དབང་གིས་གཅེས་པར་བཟུང་ནས་བདག་གི་ལུས་གང་ལ་མངོན་པར་ཆགས་ཤིང་ཞེན་པར་བྱས་པ་ཡིས་ནི་ཚེ་འདིར་ཡང་འཇིགས་པའི་གནས་ཆུང་དུ་སྲོག་ཆགས་སྦྲུལ་དང་སྡིག་པ་ཚེར་མ་དང་མེ་སྟག་སོགས་ལའང་འཇིགས་པ་སྐྱེ་བ་དང་དེར་མ་ཟད་ཐ་ན་རང་གི་གྲིབ་མ་ལ་ཤ་ཟར་མཐོང་བ་ལྟ་བུས་ཀྱང་འཇིགས་སྐྲག་ཆེན་པོ་སྐྱེ་བར་འགྱུར་བ་ཡིན་ན་འཇིགས་པའི་གནས་ཆེན་པོ་ལ་བརྟེན་ནས་འཇིགས་སྐྲག་མི་བཟད་པ་སྐྱེ་བ་ལྟ་ཅི་སྨོས། དེ་ལྟར་ཕྱི་མར་མ་ཟད་ཚེ་འདི་ལའང་འཇིགས་པ་དུ་མ་སྐྱེ་བའི་གནས་སུ་གྱུར་པའི་རང་གི་ལུས་དེ་ལ་རྣམ་དཔྱོད་དང་ལྡན་པའི་མཁས་པ་སུ་ཞིག་རང་ལ་གནོད་བྱེད་ཀྱི་དགྲ་བོ་བཞིན་དུ་སྣང་བར་མི་བྱེད་དེ་སྡང་ཞུགས་ཀྱིས་འདོར་བར་བྱེད་རིགས་ཀྱི་ཆགས་ཤིང་ཞེན་པའི་སྒོ་ནས་གཅེས་པར་འཛིན་མི་རིགས་སོ་ཞེས་པ་སྟེ་རང་གཅེས་པར་མ་བཟུང་ན་འཇིགས་པ་བ།ང་ཡང་སྐྱེ་དོན་མེད་པས་དེ་སྐད་བསྟན་ཏོ།།
 
 ཕྱི་མའི་སྡུག་བསྔལ་སྐྱེད་པར་རྒྱུ་ཡིན་པས་རང་གཅེས་འཛིན་དོར་བ་ནི། རང་ལ་གཅེས་པར་བཟུང་ནས་ལུས་གང་ཞིག་བཀྲེས་པ་དང་སྐོམ་པ་དང་ཚ་ཞིང་གྲང་བ་སོགས་ཀྱི་ནད་རྣམས་ཞེས་སམ། ཡང་ན་བཀྲེས་སྐོམ་སོགས་དང་འབྱུང་འཁྲུགས་ཀྱི་ནད་རྣམས་གསོ་བའི་ཆོ་ག་བྱེད་པར་འདོད་པས་ཟས་གོས་དང་ལ་སྨན་དཔྱད་ལ་སོགས་པའི་ཕྱིར་དུ་བྱ་དང་ཉ་དང་རི་དྭགས་དང་གནག་ཕྱུགས་དག་གསོད་པར་བྱེད་ཅིང༌། འགྲོན་པོ་ལམ་དུ་འགྲོ་བ་རྣམས་འཇོམས་སླ་བའི་ལ་ཆུ་འཕྲང་གསུམ་གྱི་ལམ་འགག་བགྲོད་དཀའ་བ་དག་ཏུ་སྒུག་པར་བྱེད་ཅིང་དེ་དག་གི་ནོར་རྫས་རྣམས་འཕྲོག་པར་བྱེད་པ་དང༌། 
 
 ལས་འབྲས་ལ་རྨོངས་པའི་གང་ཟག་གང་ཞིག་རང་ཉིད་ཀྱིས་ཁེ་སྟེ་རྙེད་པ་དང་རིམ་གྲོ་སྟེ་བཀུར་སྟི་ཐོབ་པར་བྱ་བའི་ཕྱིར་དུ་འདི་དག་མ་བསད་ན་བདག་ལ་རྙེད་བཀུར་འོང་བའི་གེགས་བྱེད་དོ་སྙམ་ནས་དྲིན་ཆེན་པོས་བསྐྱངས་པའི་ཕན་འདོགས་ཀྱི་ཞིང་ཁྱད་པར་ཅན་རང་གི་ཕ་དང་མ་ཡང་གསོད་པའི་མཚམས་མེད་ཀྱི་ལས་གསོག་པར་བྱེད་ཅིང་ཞེས་སམ། ཡང་ན་ལུས་གང་ཞིག་ཁེ་དང་རིམ་གྲོའི་ཕྱིར་ཞེས་སྦྱར། གཞན་ཡང་ཡོན་ཏན་གྱི་ཞིང་ས་ཁྱད་པར་ཅན་དཀོན་མཆོག་གསུམ་གྱི་དཀོར་ནོར་དག་ཀྱང་བརྐུས་སམ་འཕྲོག་ནས་ལས་ངན་ཚབས་ཆེན་གསོག་པར་བྱེད་ལ་ལས་ངན་པ་དེ་དང་དེས་ནི་ཕྱི་མར་དམྱལ་བ་མནར་མེད་ཀྱི་མེས་སྲེག་པ་༌་སོགས་ངན་སོང་གི་སྡུག་བསྔལ་ཆེན་པོ་སྐྱེད་པ་དང༌། དེ་བཞིན་དུ་དཀོན་མཆོག་གི་དཀོར་བརྐུས་ན་རབ་ཏུ་ཚ་བའི་དམྱལ་བར་སྐྱེ་བར་ཡང་གསུངས་པས་དེ་ལྟ་བུའི་ཕྱི་མའི་སྡུག་བསྔལ་ཆེན་པོ་འབྱུང་བའི་རྒྱུར་འགྱུར་ན། 
 
 སྡིག་པའི་ཉེས་དམིགས་ཤེས་པའི་མཁས་པ་སུ་ཞིག་ཉེས་པའི་འབྱུང་གནས་སུ་གྱུར་པའི་ལུས་དེ་ལ་ཆགས་ཤིང་དགའ་བས་འདོད་ཅིང་གཅེས་སྤྲས་ཀྱིས་བསྲུང་ཞིང་སྐྱོང་བ་དང་དཀོན་མཆོག་གི་དཀོར་སོགས་ཟས་གོས་ཀྱི་རྙེད་པས་མཆོད་པར་བྱེད་དེ་དེ་ལྟར་བྱེད་མི་རིགས་ཀྱི། ཉེས་པའི་རྒྱུ་དང་སྤྱི་བའི་གནས་སུ་གྱུར་པའི་རང་གི་ལུས་འདི་ལ་དེའི་རང་བཞིན་སྐྱོན་ཅན་དུ་ཤེས་པའི་རིག་པ་དང་ལྡན་པའི་མཁས་པ་སུ་ཞིག་དགྲ་བཞིན་དུ་ལྟ་བར་མི་བྱེད་དེ་དགྲ་བཞིན་དུ་ལྟ་རིགས་ལ་དེ་བཞིན་དུ་སུ་ཞིག་བརྙས་པར་མི་བྱེད་དེ་ཁྱད་དུ་བསད་དེ་བརྙས་པར་བྱས་ནས་ལྟོས་མེད་དུ་འདོར་རིགས་ཀྱི་གཅེས་པར་འཛིན་པ་ནི་རྣམ་པ་ཐམས་ཅད་དུ་མི་རིགས་སོ་ཞེས་པ་སྟེ། དེ་དག་ནི་རང་གི་ལུས་སྲོག་ལ་ཆགས་ནས་དེ་གཅེས་པར་བཟུང་ནས་འདི་ཕྱི་ཀུན་ཏུ་ཕུང་བར་འགྱུར་ཚུལ་གྱི་སྐྱོན་གཙོ་བོར་བརྗོད་དེ་དེ་སྤངས་ནས་བདག་གཞན་བརྗེ་དགོས་པར་བསྟན་པའོ།།
 
 གསུམ་པ་བདག་གཞན་གཙོ་བོར་བྱས་པའི་སྐྱོན་ཡོན་ནི། གལ་ཏེ་བྱིན་ན་སོགས་ཏེ། དེ་ལྟ་བུའི་སྐྱོན་ཡོན་གྱི་ཁྱད་པར་སྤེལ་ཏེ་རྒྱས་པར་སྟོན་པ་ལ། སྤྱད་པ་དང་བྱིན་པའི་སྐྱོན་ཡོན་ནི། ཡོ་བྱད་འགའ་ཞིག་གསར་དུ་རྙེད་པའམ་སྔ་ནས་རང་ལ་ཡོད་པའང་རུང་སྟེ་སློང་མོ་བ་ལྟ་བུ་དང་འཕྲད་པའམ་དེ་མིན་ཀྱང་ཡོ་བྱད་ལ་གཞན་ལ་བྱིན་ནམ་རང་གི་ལོངས་སྤྱོད་པར་བྱ་སྙམ་དུ་སེམས་པ་ན། གལ་ཏེ་སེར་སྣའི་དབང་གིས་ཡོ་བྱད་འདི་གཞན་ལ་བྱིན་པར་བྱས་ན་བདག་རང་གིས་ཅི་ཞིག་ལ་ལོངས་སྤྱོད་ཅེས་གཞན་ལྟོས་མེད་དུ་ཡལ་བར་བོར་ནས་བདག་བདེ་བའི་དོན་འབའ་ཞིག་གཙོ་བོར་སེམས་པ་ནི་འདྲེ་ཡི་ཚུལ་སྟེ་ཡི་༌དྭགས་ཀྱི་སྤྱོད་ཚུལ་ཡིན་པས་དེས་འཇིགས་པ་སྐྱེད་པར་བྱེད་དེ་སེར་སྣའི་དབང་གིས་ཕྱི་མར་ཤ་ཟའམ་ཡི་དྭགས་སུ་འགྱུར་ལ། གལ་ཏེ་ནོར་རྫས་འདི་བདག་རང་གིས་ལོངས་སྤྱོད་པར་བྱས་ན་གཞན་ལ་ཅི་ཞིག་སྦྱིན་པར་བྱ་ཞེས་རང་ལྟོས་མེད་དུ་བོར་ནས་གཞན་བདེ་བའི་དོན་ཁོ་ན་གཙོ་བོར་སེམས་པ་ནི་ལྷ་ཡི་ཆོས་ཚུལ་ཡིན་པས་དེས་ཕུན་སུམ་ཚོགས་པའི་བདེ་བ་སྐྱེད་པར་བྱེད་དེ་གཏོང་སེམས་དེས་ཕྱི་མར་ལྷའི་རྒྱལ་པོ་ཚངས་དབང་སོགས་ཀྱི་དབང་ཕྱུག་ཐོབ་པའི་རྒྱུ་བྱེད་པས་སོ།། །ཡང་ན་འདྲེ་ཡི་ཚུལ་ཞེས་པ་དམན་པའི་སྤྱོད་པའམ་སྤྱོད་ཚུལ་ངན་པ་དང་ལྷ་ཡི་ཆོས་ཞེས་པ་ཁྱད་པར་གྱི་སྤྱོད་པའམ་ཆོས་ལུགས་བཟང་པོ་ཙམ་ལ་བྱའོ། །
 
 གཞན་དང་རང་ལ་གནོད་པ་བྱས་པའི་སྐྱོན་ཡོན་ནི།བདག་ཉིད་བདེ་བའི་ཕྱིར་དུ་སེམས་ཅན་གྱི་སྲོག་གཅོད་པ་དང་དེའི་ཡོ་བྱད་རྐུ་བ་སོགས་གཞན་གྱི་ལུས་སྲོག་ལོངས་སྤྱོད་ལ་གནོད་པ་བྱས་ན་རང་ཉིད་དམྱལ་བ་ལ་སོགས་པར་སྐྱེས་ནས་སྡུག་བསྔལ་དྲག་པོས་གདུང་བར་འགྱུར་ལ། གཞན་བདེ་བའི་ཕྱིར་དུ་བདག་རང་གི་ལུས་སྲོག་ལོངས་སྤྱོད་ལ་གནོད་པ་བྱས་ཏེ་དེ་དག་གི་ཆེད་དུ་ཕངས་མེད་དུ་བཏང་ན་རང་གིས་འདི་ཕྱིའི་ཕུན་སུམ་ཚོགས་པ་ཐམས་ཅད་འཐོབ་པར་འགྱུར་རོ། །འདི་ལ་ལུས་ངག་གིས་གནོད་པ་བྱེད་པ་ཞེས་འགྲེལ་ཆེན་དུའོ། །
 
 རང་དང་གཞན་མཐོ་འདོད་ཀྱི་སྐྱོན་ཡོན་ནི། བདག་ཉིད་ཁོ་ན་རིགས་གཟུགས་འཁོར་ནོར་རྙེད་བཀུར་བསྟོད་གྲགས་སོགས་ཀྱི་སྒོ་ནས་གཞན་ལས་མཐོ་བར་འདོད་པའི་བསམ་པ་དེས་ནི་ཕྱི་མར་ངན་འགྲོ་རྣམས་སུ་སྐྱེ་བ་དང་མི་སྐྱེས་ནའང་རིགས་གཟུགས་ངན་པ་དང་བླང་དོར་ཅིའང་མི་ཤེས་པའི་གླེན་པ་སོགས་སུ་སྐྱེ་བར་འགྱུར་ལ། །རང་ཉིད་མཐོ་བར་འདོད་པའི་བསམ་པ་དེ་ཉིད་གཞན་སེམས་ཅན་རྣམས་ལ་སྤྲོ་བར་བྱས་ནས་རང་ལས་གཞན་སྒོ་ཐམས་ཅད་ནས་མཐོ་བར་འདོད་ན་ཕྱི་མར་བདེ་འགྲོར་སྐྱེ་བ་དང་དེར་ཡང་གཞན་གྱིས་དམ་པར་བྱེད་པ་དང་ཕུ་དུད་དུ་བྱེད་པའི་བཀུར་སྟིའམ་རིམ་གྲོ་ཕུན་སུམ་ཚོགས་པ་ཐོབ་པར་འགྱུར་རོ། །འདིས་ལུས་ངག་གིས་ཕན་གནོད་དུ་མ་ཟད་སེམས་ཙམ་གྱིས་དེ་ལྟར་འདོད་པའང་སྐྱོན་ཡོན་ཆེ་བར་བསྟན་ཞེས་བ་སྔ་མར་རོ།། །
 
 རང་གཞན་གྱི་ཆེད་དུ་ལས་ལ་བཀོལ་བའི་སྐྱོན་ཡོན་ནི། བདག་གི་ལས་བྱ་བའི་དོན་དུ་གཞན་ཕ་རོལ་པོ་བྲན་དང་གཡོག་ཏུ་བཀོལ་བར་བྱས་ན་ཕྱི་མར་རང་ཉིད་གཞན་གྱིས་དབང་མེད་དུ་ལས་ལ་བཀོལ་བའི་བྲན་གཡོག་དང་གཞན་གྱི་གླ་མི་དང་རིགས་ངན་དང་གཟུགས་མི་སྡུག་པ་ལ་སོགས་པ་སྐྱེས་ནས་སྡུག་བསྔལ་མྱོང་བར་འགྱུར་ལ། གཞན་གྱི་ལས་བྱ་བའི་དོན་དུ་བདག་ཉིད་བཀོལ་ཞིང་སྤྱད་ན་ཕྱི་མར་བདག་ཉིད་རྗེ་དཔོན་ཉིད་དང་རིགས་མཐོ་བ་དང་གཟུགས་བཟང་བ་སོགས་ཀྱི་བདེ་བ་མྱོང་བར་འགྱུར་རོ། །འདི་ལ་ངག་ཙམ་གྱིས་བསྐུལ་བའི་སྐྱོན་ཡོན་ཞེས་ཀྱང་ངོ༌། །དེ་དག་ནི་བདག་གཅེས་འཛིན་དང་གཞན་གཅེས་འཛིན་གྱི་སྐྱོན་ཡོན་སྤེལ་ཏེ་རྒྱས་པར་བསྟན་པའོ།།
 
 བསམ་པའི་ཁྱད་པར་ལས་ལེགས་ཉེས་ཐམས་ཅད་འབྱུང་ཚུལ་བསྟན་པས་དོན་བསྡུ་བ་ནི། མདོར་ན་འཇིག་རྟེན་ན་བདེ་བ་དང་ལེགས་པའི་ཡོན་ཏན་གང་ཇི་སྙེད་ཅིག་ཡོད་པ་དེ་དག་ཀུན་ནི་གཞན་རྣམས་གཅེས་པར་བཟུང་ནས་དེ་ཐམས་ཅད་གནས་སྐབས་དང་མཐར་ཐུག་ཀུན་ཏུ་ཕན་བདེ་ལ་སྦྱོར་བར་འདོད་པའི་བསམ་པ་བཟང་བོ་ལས་བྱུང་བས་ན་གཞན་གཅེས་འཛིན་ནི་ཕུན་སུམ་ཚོགས་པ་ཐམས་ཅད་ཀྱི་གནས་ཡིན་ལ། འཇིག་རྟེན་ན་སྡུག་བསྔལ་དང་ཉེས་པའི་སྐྱོན་གང་ཇི་སྙེད་ཅིག་ཡོད་པ་དེ་དག་ཀུན་ནི་རང་གཅེས་པར་བཟུང་ནས་བདག་ཉིད་འབའ་ཞིག་དུས་ཀུན་ཏུ་བདེ་བའི་ཐབས་སུ་བྱ་མིན་ལ་འཇུག་པར་འདོད་པའི་བསམ་པ་དམན་པ་ལས་བྱུང་བ་ཡིན་པས་ན་རང་གཅེས་པར་འཛིན་པ་ནི་རྒུད་པ་ཀུན་གྱི་སྒོར་ཤེས་པར་བྱས་ནས་གཞན་གཅེས་འཛིན་གྱི་བསམ་པ་སྐྱེད་ཅིང་འཕེལ་བ་དང་རང་གཅེས་འཛིན་གྱི་བསམ་པ་མི་སྐྱེ་བ་དང་དགག་པའི་ཐབས་ལ་ཅི་ནས་ཀྱང་འབད་པར་བྱའོ།།
 
 རང་དོན་དང་གཞན་དོན་ལ་ཞུགས་པའི་སྐྱོན་ཡོན་བསྡུས་ཏེ་དཔེས་བསྟན་པ་ནི། བཤད་མ་ཐག་པ་འདིའི་རྒྱུ་མཚན་མང་དུ་རྒྱས་པར་བཤད་ལྟ་ཅི་ཞིག་དགོས་ཏེ་བྱིས་པ་དམན་པ་མི་མཁས་པ་རྣམས་ཀྱིས་ཐོག་མེད་ནས་གཞན་ཡལ་བར་བོར་རང་གཅེས་པར་བཟུང་ནས་རང་གི་དོན་ཁོ་ན་བྱེད་པ་ལ་ཞུགས་ནའང་རང་གི་དོན་ཅིའང་མ་འགྲུབ་པར་སྲིད་པའི་གནས་སུ་སྡུག་བསྔལ་འབའ་ཞིག་ལ་སྤྱོད་པ་དང་། ཐུབ་པ་སྐྱེས་མཆོག་སྙིང་རྗེ་ཆེན་པོའི་གཞན་དབང་དུ་གྱུར་པ་རྣམས་ཀྱིས་རང་དོན་ཡལ་བར་བོར་གཞན་གཅེས་པར་བཟུང་ནས་སེམས་ཅན་གྱི་དོན་ཁོ་ན་བྱེད་པ་ལ་ཞུགས་པས་རང་གཞན་གཉིས་ཀའི་དོན་མཐར་ཕྱིན་༌་པར་གྱུར་ཏེ་ཞི་བའི་གནས་སུ་ཟག་མེད་ཀྱི་བདེ་བ་དམ་པ་ལ་སྤྱོད་པ་འདི་གཉིས་ཀྱི་ནི་སྐྱོན་ཡོན་གྱི་ཁྱད་པར་ལྟོས་ལ་བདག་གཞན་བརྗེས་པའི་ཕན་ཡོན་དང་མ་བརྗེས་པའི་ཉེས་དམིགས་ལ་ཡིད་ཆེས་པར་གྱིས་ལ་སྙིང་ཐག་པ་ནས་སྤྲོ་ཤུགས་བསྐྱེད་དེ་བདག་གཞན་བརྗེ་བ་སྒོམ་པ་ལ་སྐྱེས་བུའི་རྩལ་ཅི་ཡོད་ཀྱིས་འབད་པར་གྱིས་ཤིག དེ་ལྟར་མདོ་སྡེའི་རྒྱན་ལས། སྐྱེ་བོ་རྨོངས་པ་རང་གི་བདེ་དོན་ངརྩོན། །རྟག་ཏུ་དེ་མ་ཐོབ་པར་སྡུག་བསྔལ་འགྱུར། །བརྟན་པ་རྟག་ཏུ་གཞན་དོན་བརྩོན་ལྡན་པས། །གཉིས་ཀའི་དོན་བྱས་མྱ་ངན་འདའ་བར་གྱུར། །ཞེས་དང་། རིན་ཕྲེངལས་ཀྱང་། དེ་བས་དེ་ལྟར་ལས་འབྲས་བདག ། མཐུན་པར་མཁྱེན་མཛོད་དོན་དུ་ནི། །འགྲོ་ལ་ཕན་པ་རྟག་ཏུ་མཛོད། །དེ་ཉིད་ཁྱོད་ལ་ཕན་པ་ལགས། །ཞེས་པ་ལྟར་རོ།།
 
 རང་གཙོ་བོར་བྱས་ནས་གཅེས་པར་བཟུང་སྟེ་བདག་གཞན་མ་བརྗེས་པའི་ཉེས་དམིགས་ལ། མ་མཐོང་བ་ཕྱི་མའི་ཉེས་དམིགས་ནི། བདག་གཅེས་འཛིན་ལ་དགྲུར་བལྟས་ནས་བདག་གི་བདེ་བ་ལ་ཆེད་ཆེར་བྱེད་པ་འགོག་ཅིང་གཞན་གཅེས་འཛིན་ལ་ཡོན་ཏན་དུ་བལྟས་ནས་གཞན་གྱི་སྡུག་བསྔལ་ཡལ་བར་འདོར་བ་བཀག་ནས་དེ་སེལ་བ་ལ་ཆེད་ཆེར་བྱེད་པའི་སྒོ་ནས་བདག་གི་བདེ་བ་དང་གཞན་གྱི་སྡུག་བསྔལ་དག་ཡང་དག་པར་བརྗེ་བར་མ་བྱས་པར་བདག་གཅེས་པར་བཟུང་ན་རང་ཉིད་རྫོགས་པའི་སངས་རྒྱས་ཉིད་དུ་ནམ་ཡང་མི་འགྲུབ་ཅིང་སྟེ་འགྲུབ་མི་སྲིད་ལ།་དེ་མ་གྲུབ་ཀྱང་སྲིད་པའི་བདེ་བ་ལ་སྤྱད་ནས་བསྡད་པས་ཆོག་མོད་སྙམ་ན་འཁོར་བ་ན་ཡང་ཕུན་སུམ་ཚོགས་པའི་བདེ་བ་ཡོད་ཡེ་མེད་དེ་སྲིད་པའི་རང་བཞིན་སྡུག་བསྔལ་ལས་མ་འདས་པས་སོ་ཞེས་འཆད་དགོས་ལ། ཡང་བདག་གི་བདེ་བ་རྒྱུར་བཅས་གཞན་ལ་ཕར་གཏོང་ཞིང་གཞན་གྱི་སྡུག་བསྔལ་རྒྱུར་བཅས་རང་ལ་ཚུར་ལེན་པའི་ཚུལ་གྱིས་ཡང་དག་པར་བརྗེ་བར་མ་བྱས་ན་སངས་རྒྱས་ཉིད་དུ་མི་འགྲུབ་ཅེས་བཤད་ཀྱང་ཆོག་མོད། འོན་ཀྱང་བདེ་སྡུག་བརྗེ་ཚུལ་དངོས་ནི་སྔ་མ་ལྟར་ཡིན་ལ་གོང་དུ་ཡང་བཤད་ཟིན་དོ།།ཡང་བདག་གཞན་བརྗེ་བར་མ་བྱས་ན་མཐར་ཐུག་སངས་རྒྱས་ཉིད་དུ་མི་འགྲུབ་པར་མ་ཟད་གནས་སྐབས་འཁོར་བ་ན་ཡང་ལྷ་མིའི་བདེ་སྐྱིད་ཕུན་སུམ་ཚོགས་པ་ཐོབ་པའང་མེད་ཅེས་བཤད་ཀྱང་ཆོག་ལ་དེ་ལྟར་འཆད་པ་ནི་བདག་གཞན་མ་བརྗེས་ན་གཞན་དོན་དུ་སངས་རྒྱས་མི་འགྲུབ་པར་མ་ཟད་རང་དོན་དུ་མཐོ་རིས་ཀྱི་བདེ་བ་རྒྱ་ཆེ་ཞིང་རྒྱུན་མི་འཆད་པའང་མི་འཐོབ་ཅེས་པའི་དོན་ཏེ་དེ་ནི་སངས་རྒྱས་འགྲུབ་པ་ལ་བདག་གཞན་བརྗེ་བ་འདི་དགོས་ཀྱང་མཐོ་རིས་ཀྱི་བདེ་བ་ཕུན་སུམ་ཚོགས་པ་ཁྱད་པར་ཅན་སྒྲུབ་པ་ལ་དེ་མི་དགོས་སྙམ་པའི་དོགས་པ་གཅོད་པའང་ཡིན་པར་གསུངས་སོ།།བདག་གཞན་བརྗེ་བའི་སྒོ་ནས་བྱང་ཆུབ་ཀྱི་སེམས་མ་བཟུང་ན་སངས་རྒྱས་མི་འཐོབ་པ་ནི། བྱང་ཆུབ་སེམས་འགྲེལ་ལས། བྱང་ཆུབ་སེམས་ནི་མ་བཟུང་བར། །སངས་རྒྱས་ནམ་ཡང་མི་མཐོང་ཞིང་།།འཁོར་བར་བདག་གཞན་དོན་སྒྲུབ་པའི། །ཐབས་ནི་གཞན་དག་ཡོད་མ་ཡིན། །ཞེས་སོ། །
 
 མཐོང་བ་ཚེ་འདིའི་ཉེས་དམིགས་ནི། དེ་ལྟར་རང་གཅེས་པར་བཟུང་གཞན་ཡལ་བར་བོར་བས་མ་མཐོང་བ་འཇིག་རྟེན་ཕ་རོལ་གྱི་གནས་སྐབས་དང་མཐར་ཐུག་གི་བདེ་འབྲས་མི་འཐོབ་པའི་ཉེས་དམིགས་ཕར་ཞོག་གི་མཐོང་བའི་ཆོས་སུ་གྱུར་པའི་ཚེ་འདིའི་དོན་ཡང་མི་འགྲུབ་སྟེ། འདི་ལྟར་བྲན་གཡོག་དག་གིས་རང་ལ་གཅེས་སྤྲས་བྱས་ཏེ་རྗེ་དཔོན་གྱི་དོན་ཡལ་བར་བོར་ནས་ལས་སུ་བསྐོས་པའི་བྱ་བ་ཞིང་ལས་སོགས་མི་བྱེད་པ་དང་རྗེ་དཔོན་ཡང་རང་གཅེས་པར་བཟུངབྲན་གཡོག་གི་དོན་ཡལ་བར་བོར་ནས་དེ་ལ་ལས་སྒྲུབ་ཏུ་བཅུག་སྟེ་ཟས་གོས་དང་གླ་རྔན། སྟེར་འོས་པ་མི་སྟེར་བས་ནི་གཉིས་ཀའི་ཚེ་འདིའི་དོན་ཙམ་ཡང་འགྲུབ་པར་མི་འགྱུར་ཏེ་བྲན་གཡོག་གིས་ལས་མ་བྱས་པས་གླ་རྔན་མི་ཐོབ་ལ་རྗེ་དཔོན་གྱིས་གླ་རྔན་མ་བྱིན་པས་ལས་མི་འགྲུབ་པས་སོ། །ཡང་གི་སྒྲས་མ་མཐོང་བ་ཕྱི་མའི་བདེ་འབྲས་མི་འགྲུབ་པ་ལྟ་ཅི་སྨོས་ཞེས་བསྟན་ཏོ། །
 
 ཉེས་དམིགས་དེ་དག་འབྱུང་བའི་རྒྱུ་བསྟན་པ་ནི། རང་གཅེས་འཛིན་གྱི་དབང་གིས་མཐོང་བ་ཚེ་འདི་དང་མ་མཐོང་བ་ཚེ་ཕྱི་མའི་བདེ་སྐྱིད་རྒྱ་ཆེན་པོ་འགྲུབ་པའི་རྒྱུ་བདག་གཞན་བརྗེ་བ་སྤངས་པས་ཚེ་འདི་ཕྱིའི་ཕུན་སུམ་ཚོགས་པའི་བདེ་སྐྱིད་ཐམས་ཅད་ཡོངས་སུ་བོར་ཞིང་། རང་གཅེས་འཛིན་དོར་ནས་གཞན་དོན་ཆེད་ཆེར་མ་བྱས་པར་ཆགས་པའི་དབང་གིས་བདག་གཅེས་པར་བཟུང་ནས་གཞན་ལ་གནོད་པའི་སྡུག་བསྔལ་འབའ་ཞིག་བྱས་པའི་རྒྱུས་བདེ་སྡུག་གི་ཐབས་ཀྱི་བླང་དོར་ལ་རྨོངས་པ་རྣམས་ཞེས་སམ་བླང་དོར་ལ་རྨོངས་པའི་བྱིས་པ་རྣམས་མཐོང་བ་དང་མ་མཐོང་བའི་སྡུག་བསྔལ་མི་བཟད་པ་རང་རྒྱུད་ལ་ལེན་པར་འགྱུར་རོ་ཞེས་རང་གཅེས་འཛིན་ཉིད་ཉེས་དམིགས་ཀྱི་རྩ་བར་བསྟན་ཏོ། །རྒྱ་དཔེ་སོགས་སུ།ཕན་ཚུན་བདེ་སྐྱིད་ཡོངས་བོར་ནས། ཞེས་ཡོད་དེ། དོན་ནི་བདག་གཞན་བརྗེས་ནས་ཕན་ཚུན་གཅིག་གི་གཅིག་ལ་བདེ་བ་སྐྱེད་པར་ཤེས་བཞིན་དུ་དེ་ཡོངས་སུ་བོར་ནས་ཞེས་པ་ཡིན་ལ། དེ་བཞིན་དུ་ཕན་ཚུན་སྡུག་བསྔལ་བྱས་པའི་རྒྱུས་ཞེས་ཀྱང་ཡོད་པར་མངོན་ལ་དེའི་དོན་ཡང་ཕན་ཚུན་མི་འདོད་པ་བསྒྲུབས་ཏེ་སྡུག་བསྔལ་བྱས་པའི་རྒྱུས་ཞེས་པའོ།། །ཡང་བདག་གཅེས་འཛིན་གྱི་དབང་གིས་བདེ་སྡུག་གི་རྒྱུའི་བླང་དོར་ལ་རྨོངས་ནས་ཕྱིན་ཅི་ལོག་ཏུ་ཞུགས་པས་སྡུག་བསྔལ་མི་བཟད་པ་ལེན་ཞེས་རྒྱུ་མཚན་དུ་སྦྱར་ནས་རྨོངས་པ་སྡུག་བསྔལ་གྱི་རྒྱུར་བསྟན་པ་ལ་སྦྱར་ཀྱང་ཆོག་ལ། སྔ་མ་ནི་རྨོངས་པ་ཞེས་པ་སྨད་པའི་དོན་དུ་བྱས་པའོ། །དེ་དག་གིས་ནི་བདག་གཅེས་འཛིན་གྱིས་འདི་ཕྱི་ཐམས་ཅད་དུ་ཕུང་བར་བསྟན་ཏོ།།
 
 བཞི་པ་དེས་ན་ངེས་པར་བརྗེ་དགོས་པར་བསྟན་པ་ནི། འཇིག་རྟེན་དག་ན་སོགས་ཏེ། དེ་ལ། །རང་གཅེས་འཛིན་འདོར་རིགས་པའི་རྒྱུ་མཚན་ནི། སྲིད་པ་འཁོར་བའི་འཇིག་རྟེན་དག་ན་ཡིད་མི་བདེ་བ་སྐྱེད་པའི་རྒྱུ་མི་དང་མི་མིན་གྱི་གནོད་པ་སོགས་ཕྱིནང་གི་གནོད་འཚེའམ་ཉེ་བར་འཚེ་བའི་རིགས་གང་ཡོད་པ་དང༌། སྡུག་བསྔལ་གྱི་རྒྱུར་གྱུར་པའི་འཇིགས་པ་དང་དེའི་འབྲས་བུ་སྡུག་བསྔལ་གྱི་རིགས་ཇི་སྙེད་ཅིག་ཡོད་པར་གྱུར་པ་ཞེས་སམ། དགྲ་དང་གཅན་གཟན་སོགས་ཀྱི་འཇིགས་པ་དང་སྐྱེ་རྒ་སོགས་ཀྱི་སྡུག་བསྔལ་ཞེས་པའམ། སེམས་ཀྱི་འཇིགས་པ་དང་ལུས་ཀྱི་སྡུག་བསྔལ་ཇི་སྙེད་ཅིག་ཡོད་པར་གྱུར་པ་དེ་དག་ཀུན་ནི་བདག་ཏུ་འཛིན་པའི་རྒྱུ་ཅན་གྱི་བདག་གཅེས་པར་འཛིན་པ་ལས་བྱུང་བས་ན་གནོད་པ་དང་མི་འདོད་པ་ཐམས་ཅད་སྐྱེད་བྱེད་ཀྱི་རྒྱུ་དང་རྩ་བར་གྱུར་པའི་བདག་གཅེས་འཛིན་གྱི་འདྲེ་ཆེན་པོ་དེས་ཀོ་སྟེ་དེས་ནི་བདག་ལ་ཅི་ཞིག་བྱ་སྟེ་དགོས་པ་ཅུང་ཟད་ཀྱང་མེད་པས་དེ་སྤོང་བ་ལ་ནན་ཏན་བསྐྱེད་ནས་འབད་པར་གྱིས་ཤིག་ཅེས་རང་གཅེས་འཛིན་འདོར་རིགས་པའི་རྒྱུ་མཚན་བསྟན་ཏེ་དེ་སྤོང་བར་གདམས་པའོ། །
 
 དེ་ལྟར་ཉེས་པའི་རྩ་བ་ངོས་བཟུང་ནས་དེ་ལ་དགྲར་བལྟས་ཏེ་རྒྱུ་བདག་ཉིད་གཅེས་པར་འཛིན་པའམ་བདག་གཅེས་འཛིན་ཉིད་ཡོངས་སུ་མ་བཏང་ཞིང་མ་སྤངས་ན་འབྲས་བུ་རང་གཞན་གྱི་སྡུག་བསྔལ་ཅུང་ཟད་ཀྱང་སྤོང་བར་མི་ནུས་ཏེ་རྒྱུ་མ་སྤངས་པའི་ཕྱིར། ཇི་ལྟར་ཏེ་དཔེར་ན་སྲེག་བྱེད་ཀྱི་མེ་ནི་ལག་ཏུ་བཟུང་ནས་མ་བཏང་ན་དེས་སྲེག་པའི་སྡུག་བསྔལ་སྤོང་བར་མི་ནུས་པ་བཞིན་ནོ། །འདིར་བདག་ཏུ་འཛིན་པ་ཞེས་པ་ཕལ་ཆེར་དུ་བདག་འཛིན་ཉིད་ལ་ངོས་གཟུང་ནས་བཤད་པ་ལྟར་བྱས་ཀྱང་ཆོག་མོད། འོན་ཀྱང་གོང་དུ་རང་གཅེས་པར་བཟུང་བས་བདག་གཞན་བརྗེ་མ་ནུས་ཤིང་མ་བརྗེས་པས་འདི་ཕྱིའི་ཉེས་པ་ཐམས་ཅད་འབྱུང་བར་གསུངས་ནས་རང་གཅེས་འཛིན་ཉེས་པའི་རྩ་བར་བསྟན་ཞིང་འོག་༌ཏུའང་དེ་བཞིན་དུ་འཆད་པར་འགྱུར་བ་ལྟར་འདིར་ཡང་ཉེས་པའི་དངོས་རྒྱུའི་དབང་དུ་བྱས་ནས་བདག་གཅེས་འཛིན་ཉིད་ལ་གཟུང་བར་བྱ་དགོས་ལ་བརྒྱུད་རྒྱུ་ལྟ་བུའི་དབང་དུ་བྱས་ན་བདག་འཛིན་ཉིད་ལ་༌༌བཤད་ཀྱང་མི་འགལ་སྙམ་མོ། །འདི་དག་གིས་ནི་རང་གཅེས་འཛིན་ཉེས་པའི་རྩ་བ་ཡིན་པའི་རྒྱུ་མཚན་དེས་ན་དེ་ལ་དགྲར་བལྟས་ཏེ་ཕྱིན་ཆད་གཞན་གཅེས་པར་བཟུང་ནས་ངེས་པར་བརྗེ་དགོས་པར་བསྟ་ཏོ༑༑
 
 བསམ་པས་བརྗེ་ཚུལ་དང་བརྗེས་ནས་འཇུག་ཚུལ་ནི། དེ་ལྟར་རང་གཅེས་འཛིན་ནི་རང་གཞན་གྱི་མི་འདོད་པ་ཐམས་ཅད་ཀྱི་རྩ་བ་ཡིན་པ་དེ་ལྟ་བས་ན་བདག་ཉིད་ཀྱི་གནོད་པའི་སྡུག་བསྔལ་ཐོམས་ཅད་ཞི་བར་བྱ་བའི་ཆེད་དང་དེར་མ་ཟད་གཞན་གྱི་མི་འདོད་པའི་སྡུག་བསྔལ་ཐམས་ཅད་ཀྱང་ཞི་བར་བྱ་བའི་ཕྱིར་དུ་བདག་གཅེས་འཛིན་གྱི་བློ་སྤངས་ཏེ་རང་དོན་ལ་ལྟོས་པ་མེད་པར་བདག་ཉིད་གཞན་ལ་ཕན་པའི་ཆེད་དུ་གཏང་བར་བྱ་བ་དང་གཞན་སེམས་ཅན་རྣམས་ལ་བདག་ཉིད་བཞིན་དུ་གཅེས་པར་བཟུང་༌ནས་བརྗེ་བར་བྱ་བ་ཡིན་ལ། དེའང་སྔར་གཞན་ཡལ་བར་དོར་བ་བཞིན་དུ་ཕྱིས་རང་ཡལ་བར་འདོར་བ་དང་སྔར་རང་གཅེས་པར་བཟུངནས་ཕན་བདེ་སྒྲུབ་པ་བཞིན་དུ་ཕྱིས་གཞན་ལ་དེ་ལྟར་བྱ་བར་འདོད་པའི་སྒོ་ནས་བརྗེ་བ་ཡིན་ནོ། །དེས་ནི་བསམ་པའི་སྒོ་ནས་བརྗེ་ཚུལ་དངོས་དེ་ལྟར་དགོས་ཞེས་བསྟན་པ་ལ་བཡིན་ལ། 
 
 བརྗེས་ནས་བསམ་པས་འཇུག་ཚུལ་ཡང་འདི་ལྟར་བྱ་སྟེ་བདག་ཉིད་དམ་བདག་ཉིད་ནི་དེང་ཕྱིན་ཆད་སེམས་ཅན་གཞན་རྣམས་ཀྱི་དབང་དུ་གྱུར་པ་ཡིན་གྱི་སྔར་བཞིན་བདག་ཉིད་དབང་བ་མ་ཡིན་ནོ་ཞེས་ཀ་ཡེ་ཡིད་ཁྱོད་ཉིད་ཀྱིས་ངེས་པར་ཤེས་པར་གྱིས་ལ་དེང་ནས་བརྩམས་ཏེ་རང་གི་ཁ་མི་འཛིན་ཕྱོགས་མི་སྐྱོང་བར་གཞན་ཕན་གྱི་བསམ་པ་འབའ་ཞིག་གིས་ལུས་ལོངས་སྤྱོད་དགེ་རྩ་རྣམས་ལྟོས་མེད་དུ་སེམས་ལ་གཏོང་བའི་བློ་ཡང་ཡང་སྦྱངས་ནས་གཞན་ཀུན་གྱི་དགོས་པའི་དོན་སྒྲུབ་སྙམ་པ་མ་གཏོགས་པར་ད་ཕན་ཆད་ནི་ཁྱོད་ཀྱིས་རང་གི་དོན་ཁོ་ན་སྒྲུབ་དགོས་སྙམ་པ་སོགས་གཞན་ཅི་ཡང་མི་བསམ་མོ་ཞེས་རང་དོན་འབའ་ཞིག་དོན་གཉེར་གྱི་བསམ་པ་སྐྱེད་མི་རིགས་པར་བསྟན་ཏོ།།འོ་ན་སྔར་བདག་མེད་ལ་བདག་ཏུ་འཛིན་པ་འཁྲུལ་བ་ཡིན་པ་བཞིན་ཏུ་གཞན་ལ་བདག་ཏུ་འཛིན་པའང་འཁྲུལ་བས་ན་བརྗེས་ཀྱང་འབྲས་བུ་ལ་ཁྱད་པར་མེད་དོ་སྙམ་ན། འཁྲུལ་བར་ཁྱད་པར་མེད་ཀྱང་འབྲས་བུ་ལ་ཁྱད་པར་ཡོད་པ་མི་འགལ་ཏེ། ཇི་སྐད་དུ། མར་མེ་ནོར་བུའི་འོད་དག་ལས། ནོར་བུའི་བློ་ཡིས་ཡོངས་ཏུག་པ། ལོག་པར་ཤེས་པར་ཁྱད་མེད་པར། ཇི་ལྟར་དོན་བྱེད་ལ་ཁྱད་ཡོད།ཅེས་མར་མེ་དང་ནོར་བུའི་འོད་དག་ལ་ནོར་བུའོ་སྙམ་དུ་འཛིན་པའི་བློ་དེ་གཉིས་འཁྲུལ་བར་ཁྱད་མེད་ཀྱང་འབྲས་བུར་ཁྱད་པར་ཡོད་དེ་མར་མེའི་འོད་ལ་ནོར་བུར་ཞེན་པས་དེར་ཕྱིན་པ་ནོར་བུ་དང་ཕྲད་པ་མེད་ལ། ནོར་བུའི་འོད་ལ་ནོར་བུ་མཐོང་ངོ་སྙམ་ནས་དེར་ཕྱིན་པ་ནོར་བུ་དང་ཕྲད་པ་ཡོད་པ་བཞིན་ཡིན་པར་འགྲེལ་ཆེན་དུ་གསུངས་ལ། ཐོ་ཡོར་ལ་དགྲར་ཤེས་པའི་འཇིགས་སྐྲག་དེ་ཉིད་གཉེན་དུ་ཤེས་པས་སེལ་ནུས་པ་བཞིན་པར་ཡང་གསུངས་སོ།།
 
 བརྗེས་ནས་སྦྱོར་བས་འཇུག་ཚུལ་ཇི་ལྟར་བྱ་བ་ནི། བསམ་པའི་སྒོ་ནས་བདག་གཞན་བརྗེས་ནས་བཟུང་རང་གི་མིག་རྣ་སོགས་ཀྱང་གཞན་ལ་བཏང་ཟིན་པས་རང་མི་དབང་གཞན་རྣམས་ལ་དབང་བ་ཡིན་པས་དེ་ལྟའི་མིག་རྣ་ལ་སོགས་པ་ཡིས་སྦྱོར་བ་རང་དོན་དུ་གཟུགས་ལ་བལྟ་བ་དང་སྒྲ་ལ་ཉན་པ་སོགས་བྱ་བ་དང་ལག་པ་སོགས་ཀྱིས་སྲོག་གཅོད་ལྟ་བུ་བྱས་ནས་སྔར་བཞིན་རང་དོན་སྒྲུབ་པར་བྱེད་པ་ནི་རྣམ་པ་ཀུན་ཏུ་རིགས་པ་མ་ཡིན་ཞེས་སྦྱོར་བ་རང་དོན་སྒྲུབ་པ་འགོག་ཚུལ་དང་། བསམ་པའི་སྒོ་ནས་སེམས་ཅན་གཞན་གང་དེའི་དོན་དུ་བཏང་ཟིན་ཅིང་དེ་རྣམས་ལ་དབང་བའི་མིག་དང་རྐང་ལག་ལ་སོགས་པ་ཡིས་སྦྱོར་བ་སེམས་ཅན་དེ་དག་ལ་སྡང་མིག་ལྟ་བ་ཁུ་ཚུར་བརྡེག་པ་སོགས་ཀྱི་སྒོ་ནས་ལོག་པར་བྱ་བ་ནམ་ཡང་མི་རིགས་ཚ་ཞེས་སྦྱོར་བ་ལོག་པར་སྒྲུབ་པ་འགོག་ཚུལ་ལོ། །རང་དོན་སྒྲུབ་སོགས་རྐང་བ་གཅིག་ལོ། རྒྱ་དཔེར། རང་དོན་ལྟ་སོགས་རིགས་མ་ཡིན། ཞེས་ཡོད་པས་གོ་སླ་ལ། དེའི་དོན་མིག་སོགས་རྐང་པ་གཉིས་ལ། རྒྱ་དཔེར་སོགས་སུ། གཞན་དབང་ལག་པ་སོགས་རྣམས་ཀྱིས། རང་གི་དོན་ནི་གཡོ་མི་རིགས། ཞེས་ཡོད་ལ་དོན་ནི། གཞན་ལ་དབང་བའི་ལག་སོགས་ཀྱིས་རང་དོན་དུ་ཡོ་བའི་བྱ་བ་བྱེད་པ་མི་རིགས་ཞེས་པ་ཡིན་པར་བཤད་དོ། །དར་ཊཱིཀ་ཏུ་རང་སེམས་ཅན་གྱི་དོན་དུ་བསྔོས་ན་གང་གི་བྲན་ཡིན་པ་དེ་ལ་རང་གི་མིག་སོགས་ཀྱིས་ལོག་པར་སྒྲུབ་པ་མི་རིགས་པས་ཞེས་དང༌། །སྒོ་གསུམ་གྱིས་ལོག་པར་སྒྲུབ་པ་མཐོང་ན་ཉེས་དམིགས་བསམ་ནས་ཡང་ཡང་སྡོམ་སེམས་བྱ་དགོས་ཞེས་གསུངས་སོ། །
 
 དེ་ལྟར་གཞན་ལ་དབང་བའི་མིག་སོགས་ཀྱིས་རང་དོན་སྒྲུབ་པ་དང་གཞན་ལ་གནོད་པའི་ལོག་སྦྱོར་བྱ་བ་གངཡང་མི་རིགས་ཤིང་སེམས་ཅན་ལ་ཕན་བདེ་སྐྱེད་པའི་དོན་སྒྲུབ་དགོས་པའི་རྒྱུ་མཚན་དེས་ན་དེང་ནས་རང་གཙོ་བོར་མི་བྱ་བ་སེམས་ཅན་གཞན་ཁོ་ནའི་དགོས་པའི་དོན་སྒྲུབ་པ་གཙོ་བོར་བྱས་ནས་བདག་རང་གི་ལུས་ལ་ཉེ་བར་མཁོ་བའི་ཟས་གོས་སོགས་ཡོ་བྱད་ཅི་དང་ཅི་མཐོང་བ་དེ་དང་དེ་དག་ནི་རང་གི་ཡིད་ཀྱིས་རང་ལ་ཕྲོགས་པའམ་རང་གིར་འཛིན་པ་བཅད་ནས་ཀྱང་སེམས་ཅན་གཞན་བདག་ཏུ་བྱས་པ་དེ་དག་ལ་ནི་ཕན་བདེ་བསྒྲུབ་པར་བྱ་བའི་ཆེད་དུ་ལེགས་པར་སྤྱོད་ཅིག་ཅེས་ཏེ་སྦྱོར་ཅིག་ཅེས་པའི་དོན་ཡིན་ལ་དེ་ནི་སྦྱོར་བ་ཕྱིན་ཅི་མ་ལོག་པ་སྒྲུབ་པའོ། །དེ་དག་གིས་ནི་བདག་གཞན་བརྗེ་ཚུལ་དང་བརྗེས་ནས་བསམ་སྦྱོར་གྱིས་འཇུག་ཚུལ་དག་བཤད་མ་ཐག་པ་དེ་ལྟར་བྱ་དགོས་ཞེས་གདམས་པའི་སྒོ་ནས་བསྟན་པ་ཡིན་ལ། བརྗེས་ནས་བསམ་སྦྱོར་གྱིས་ཇི་ལྟར་སྒྲུབ་ཚུལ་ནི་དེ་མ་ཐག་འཆད་པར་འགྱུར་བ་ལྟར་རོ། །
 
 གཉིས་པ་གཉེན་པོའི་ཁྱད་པར་བྱེ་བྲག་ཏུ་སྒོམ་པ་ལ་གཉིས། མདོར་བསྟན་པ། རྒྱས་པར་བཤད་པའོ། །།དང་པོ་ནི། དམན་སོགས་བདག་ཏུ་ཞེས་སོགས་ཏེ། དེའང་སྔར་བདག་གཞན་མ་བརྗེས་པའི་དུས་སུ་བྱིས་པ་རྣམས་ནི་གོང་དུ། མཐོ་ལ་ཕྲག་དོག་མཉམ་ལ་འགྲན། །ཞེས་སོགས་བཤད་པ་ལྟར་རང་པས་མཐོ་བ་ལ་ཕྲག་དོག་མཉམ་པ་ལ་འགྲན་སེམས་དམའ་བ་ལ་ང་རྒྱལ་བྱེད་པའི་ཉེས་པ་གསུམ་ཡོད་པ་དེ་དག་སྤོང་བྱེད་ཀྱི་གཉེན་པོར། བརྗེ་བ་སྒོམ་པའི་བྱང་སེམས་དེས་རང་བས་དམན་པ་དང་སོགས་ཞེས་པས་བསྟན་པ་རང་དང་མཉམ་པ་དང་རང་ལས་མཐོ་བའི་ཡུལ་གསུམ་པོ་དེ་དག་དང་བདག་ཉིད་བརྗེས་ནས་དེ་རྣམས་ནི་བརྗེས་ཟིན་པ་ཕྱིན་ཆད་ཀྱི་བྱང་སེམས་བདག་ཏུ་བྱས་ནས་རང་ཡིན་པའི་འདུ་ཤེས་འཇོག་པ་དང་། སེམས་ཅན་གཞན་རང་བས་དམན་པ་དང་རང་དང་མཉམ་པ་དང་རང་ལས་མཐོ་བ་གསུམ་པོ་ཉིད་དུ་ནི་སྔར་མ་བརྗེས་གོངགི་བྱང་སེམས་བདག་ཉིད་ཡིན་པའི་འདུ་ཤེས་བཞག་པར་བྱས་ནས། དེ་ལྟར་གཞན་བདག་ཏུ་མོས་པ་དང་བདག་ཉིད་གཞན་དུ་མོས་ནས་ཡོད་པ་དེ་ལ་དེ་དང་དེ་ཡིན་ནམ་མིན་སྙམ་པའི་ཐེ་ཚོམ་གྱི་རྣམ་རྟོག་མེད་པར་དེ་དང་དེ་ངེས་པར་ཡིན་སྙམ་པའི་ངེས་ཤེས་འདྲོངས་པའི་སེམས་ཀྱིས་སུ་རང་ལས་མཐོ་བ་ལ་ཕྲག་དོག་དང་རང་དང་མཉམ་པ་ལ་འགྲན་སེམས་དང་རང་ལས་དམའ་བ་ལ་ང་རྒྱལ་བསྒོམ་པར་བྱ་བ་ཡིན་ནོ། །འདི་ནི་བདག་གཞན་བརྗེས་ནས་གཉེན་པོའི་བསམ་པས་ཇི་ལྟར་སྒྲུབ་ཚུལ་མདོར་བསྟན་པ་ཡིན་ལ། དེ་ཡང་བརྗེ་བ་སྒོམ་པ་པོའི་བྱང་སེམས་རང་ལྷས་བྱིན་ཞེས་བྱ་བ་ཡིན་ན་རང་བས་དམའ་བའི་སེམས་ཅན་གཞན་རང་ཡིན་པར་བསམ་ནས་རང་བས་མཐོ་བའི་ལྷ་༌བྱིན་དེ་ལ་ཕྲག་དོག་སྒོམ་པ་དང༌། རང་དང་མཉམ་པའི་སེམས་ཅན་གཞན་རང་ཡིན་པར་བསམ་ནས་རང་མཉམ་གྱི་ལྷས་བྱིན་དེ་ལ་འགྲན་སེམས་སྒོམ་པ་དང་རང་བས་མཐོ་བའི་སེམས་ཅན་གཞན་རང་ཡིན་པར་བསམ་ནས་རང་བས་དམན་པའི་ལྷས་བྱིན་ལ་ང་རྒྱལ་བསྒོམ་པར་བྱ་བ་ཡིན་ལ། འདི་ལྟར་ན་རྩ་ཚིག་ཏུ་འདི་ཞེས་ཡོད་པ་རྣམས་ལྷས་བྱིན་ལ་གོ་བར་བྱ་ཞིང་བདག་ཅེས་པ་རྣམས་སེམས་ཅན་གཞན་ལ་བདག་ཏུ་བྱས་ཡོད་པ་དེ་ལ་གོ་བར་བྱ་དགོས་ལ། ཡང་འགྲེལ་པ་འགར་སྔར་མ་བརྗེས་གོང་གི་བྱང་སེམས་རང་ལ་བདག་རྙིང་པ་ཞེས་དང་བརྗེས་ཕྱིན་ཆད་ཀྱི་བྱང་སེམས་རང་ལ་བདག་གསར་པ་ཞེས་ཐ་༌སྙད་བྱས་ནས། རྩ་ཚིག་གི་འདི་ཞེས་པ་རྣམས་བདག་རྙིང་པ་དང་བདག་ཅེས་པ་རྣམས་བདག་གསར་པ་ལ་གོ་དགོས་པར་གསུངས་པ་ལྟར་བྱས་ཀྱང་ཆོག་གོ།
 
 གཉིས་པ་རྒྱས་པར་བཤད་པ་ལ་གསུམ། དམན་པ་དང་བརྗེས་ནས་ཕྲག་དོག་སྒོམ་པ། མཉམ་པ་དང་བརྗེས་ནས་འགྲན་སེམས་སྒོམ་པ། ལྷག་པ་དང་བརྗེས་ནས་ང་རྒྱལ་སྒོམ་པའོ། །དང་པོ་ནི། འདི་ནི་བཀུར་བྱས་སོགས་ཏེ། དེ་ལ། འཇིག་རྟེན་གྱི་ཆོས་ལ་ཕྲག་དོག་བྱ་བ་ནི།བརྗེ་བ་སྒོམ་པ་པོ་བྱང་སེམས་རང་ལྷས་བྱིན་ཞེས་བྱ་བ་ཡིན་ན་བྱང་སེམས་ལྷས་བྱིན་འདི་ནི་སྐྱེ་བོ་དུ་མས་མཆོག་ཏུ་བཟུང་ནས་བཀུར་ཞིང་བསྟི་སྟང་བྱས་ལ། སེམས་ཅན་གཞན་ལ་བདག་ཉིད་ཡིན་པའི་བློ་བཞག་ནས་བདག་ཅག་སེམས་ཅན་ནི་ཀུན་གྱིས་དམན་པར་བལྟས་ནས་བཀུར་སྟི་བྱས་པ་མིན་ནོ། །བྱང་སེམལྷས་བྱིན་འདིས་རྙེད་པ་མང་པོ་ཐོབ་པ་བཞིན་དུ་སེམས་ཅན་བདག་ཅག་གིས་བདེ་བའི་ཡོ་བྱད་མ་རྙེད་ཅིལྷས་བྱིན་འདི་ལ་ནི་གཞན་མང་པོས་ཡོན་ཏན་བརྗོད་ནས་བསྟོད་པར་བྱས་ལ་སེམས་ཅན་བདག་ལ་སྐྱོན་བརྗོད་ནང་སྨོད་པར་བྱེད་ཅིང་ལྷས་བྱིན་འདི་བདེ་སྐྱིད་དང་ལྡན་ཞིང་སེམས་ཅན་བདག་ནི་སྡུག་བསྔལ་ཅན་དུ་གྱུར་ལ། 
 
 སེམས་ཅན་བདག་ཅག་ནི་ཁུར་ཆེན་པོ་འཁུར་དགོས་པ་སོགས་དམན་པའི་ལས་རྣམས་བྱེད་པ་དང་ལྷས་བྱིན་འདི་ནི་བྱ་བའི་ལས་དང་སེམས་ཁྲལ་ཅི་ཡང་མེད་པར་བདེ་ཞིང་དལ་བ་༡།འཉིད་དུ་གནས་པས་ཆོག་པ་འདི་ལྟ་བུ་ནི་ཆེས་མི་འཐད་དོ་སྙམ་དུ་སེམས་ཅན་བདག་ཏུ་བྱས་པ་དེས་རི་ལདམའ་བར་མཐོངལྷས་བྱིན་རང་གཞན་དུ་བྱས་པ་དེ་མཐོ་བར་མཐོང་ནས་དེ་ལ་ཕྲག་དོག་བྱ་བའོ།།ཡོན་ཏན་གྱི་ཆོས་ལ་ཕྲག་དོག་བྱ་བ་ནི། བྱང་སེམས་ལྷས་བྱིན་འདི་ནི་མང་དུ་ཐོས་པ་དང་ཚུལ་ཁྲིམས་དང་ལྡན་པ་སོགས་ཡོན་ཏན་གྱི་སྒོ་ནས་འཇིག་རྟེན་ལ་ཆེ་ཞིང་མཐོ་བར་གྲགས་པ་དང་བདག་ཅག་སེམས་ཅན་ནི་རིགས་དང་བསོད་ནམས་སོགས་ཀྱིས་དམན་ཞིང་ཡོན་ཏན་མེད་པར་འཇིག་རྟེན་ན་གྲགས་སོ༑༑
 
 དེ་ལྟ་ནའངལྷས་བྱིན་གྱིས་འབད་རྩོལ་གྱི་སྒོ་ནས་ཡོན་ཏན་རྣམས་གསར་དུ་བསྒྲུབ་པ་ཡིན་གྱི་དང་པོ་ནས་ཡོན་ཏན་དང་ལྡན་པ་མིན་མོད། བདག་ཅག་སེམས་ཅན་དག་ཀྱང་ཡོན་ཏན་མེད་པར་སོས་དལ་དུ་བསྡད་པས་ཅི་ཞིག་བྱ་སྟེ་ཅི་ཞིག་ཕན། དེས་ན་བདག་ཅག་སེམས་ཅན་ཀུན་ཀྱང་མང་ཐོས་ཚུལ་ལྡན་སོགས་ལ་འབད་པས་སྤྱངས་ཏེ་དེ་ལ་གོམས་པར་བྱས་ནས་ཡོན་ཏན་དང་ལྡན་པ་ཉིད་དུ་བྱ་ཆོག་གོ། ཡང་བདག་ལ་ཡོན་ཏན་མེད་པས་ཁྱོད་ལ་ཅི་ཞིག་བྱ་སྟེ་ཅི་ཞིག་གོད་ཁྱོད་རང་ཡོན་ཏན་ལྡན་པས་ཆོག་མོད་ཅེས་རྣམ་སྣངགསུང་ལ། ཡང་འགའ་ཞིག་ཏུ། བདག་ཅག་ཀུན་ཀྱང་སྦྱང་ནས་ཡོན་ཏན་སྒྲུབ་ཅིང་རང་བཞིན་གྱི་ཡོན་ཏན་བདེ་གཤེགས་སྙིང་བོ་ལྡན་པས་གཏན་ནས་ཡོན་ཏན་མེད་པའང་མིན་པས་བདག་ཅག་ལ་བརྙས་པར་མི་རིགས་ཞེས་དང་༌། ཡོན་ཏན་ཆ་ཙམ་མེད་པར་ཡང་མ་གྲུབ་སྟེ་ཡོན་ཏན་ཡེ་མེད་པའི་སེམས་ཅན་མི་སྲིད་པའི་ཕྱིར་ན་བདག་ཀུན་ཡོན་ཏན་ལྡན་པ་ཉིད་དེ་རང་བཞིན་གྱི་ཡོན་ཏན་དང་ལྡན་པས་སོ་ཞེས་ཀྱང་གསུང་ངོ༌། །ལྷས་བྱིན་ཡོན་ཏན་ཆེ་ཞིང་མཐོ་ལ་བདག་ཅག་དམན་ཞེས་པའང་ལྟོས་ས་ལ་ལྟོས་ནས་བཞག་པ་ཙམ་ལས་མཐའ་གཅིག་ཏུ་མ་ངེས་པས་ཡོན་ཏན་གྱིས་ཆེས་མཐོ་བའི་བྱང་སེམས་གོང་མ་གང་བས་ལྷས་བྱིན་འདི་དམན་པ་དེ་ཡང་ཡོད་པས་ལྷས་བྱིན་འདི་མཐའ་གཅིག་ཏུ་ཡོན་ཏན་ཡོད་ཅིངམཐོ་བའང་མིན་ལ། བདག་ཅག་ལས་ཆེས་དམན་པའི་གང་ཟག་འགོ་མ་གང་བས་བདག་ཅག་སེམས་ཅན་མཆོག་ཏུ་གྱུར་པ་དེ་ཡང་ཡོད་པས་བདག་ཅག་མཐའ་གཅིག་ཏུ་ཀུན་ལས་དམན་པར་ཡང་མ་གྲུབ་པས་བདག་ཅག་ཞུམ་པར་བྱ་མི་དགོས་སྙམ་དུ་བསམ་པའམ་བདག་ཅག་ལ་བརྙས་པར་མི་རིགས་སྙམ་དུ་བསམ་པར་བྱའོ།། །
 
 གལ་ཏེ་ཁྱེད་ཅག་ཚུལ་ཁྲིམས་དང་ལྟ་བ་འཚོ་བ་དང་སྤྱོད་པ་ཉམས་ཤིང་རྒུད་པ་སོགས་ཀྱིས་བྱང་སེམས་ལྷས་བྱིན་ལས་དམན་ནོ་ཞེ་ན། ཚུལ་ཁྲིམས་སོགས་ཉམས་པ་དེ་ནི་ཉོན་མོངས་པ་གཞན་གྱི་སྟོབས་ཀྱིས་བྱས་ཉོན་མོངས་པའི་སྐྱོན་ཡིན་གྱི་བདག་ཅག་རང་དབང་གིས་འདོད་ནས་བྱས་པའི་སྐྱོན་མིན་པས་ཚུལ་ཁྲིམས་ཉམས་པ་སོགས་ཀྱི་ཆ་ནས་བདག་ཅག་ལ་བརྙས་པར་བྱ་མི་རིགས་ཏེ་བདག་ཅག་ལ་ཉེས་པ་མེད་པས་སོ།།ཕྲག་དོག་བྱ་ཡུལ་དེའང་དམན་པར་སྒྲུབ་པ་ནི། བྱང་སེམས་ལྷས་བྱིན་འདིས་ཅི་ནུས་ཀྱིས་བདག་ཅག་ཉོན་མོངས་པའི་ནད་ཀྱིས་ཐེབས་ཤིང་དེའི་དབང་གིས་ཚུལ་ཁྲིམས་དང་ལྟ་བ་ཉམས་པ་དང་རྙེད་བཀུར་སོགས་ཀྱིས་ཕོངས་ཤིང་ཉམ་ཐག་པར་གྱུར་པ་དེ་ལྟ་བུའི་རྒུད་པ་ཐམས་ཅད་ལས་ནི་གསོ་བར་བྱ་དགོས་ཏེ་ཁོ་རང་སྙིང་རྗེ་དང་ཕན་སེམས་སོགས་ཀྱི་ཡོན་ཏན་ལྡན་པར་རློམ་པའི་ཕྱིར། གལ་ཏེ་ནད་ཕལ་པ་གསོ་བ་ལའང་མེ་བཙའ་དང་གཏར་ག་སོགས་དགོས་ན་ཉོན་མོངས་པའི་ནད་སོགས་གསོ་བ་ལ་དེ་བས་ཀྱང་ཆེས་གནོད་ལ་བཟོད་དཀའ་བའི་དཀའ་སྤྱད་དགོས་པས་ཁྱེད་ཅག་གིས་མི་བཟོད་དོ་ཞེ་ན།རྒུད་པ་ལས་གསོ་ཞིང་ཕན་འདོགས་པར་བྱེད་ན་དཀའ་སྤྱད་ཀྱི་གནོད་པའང་བདག་ཅག་གིས་དད་དུ་བླང་ནས་ཅི་ནུས་སུ་བསྲན་ནས་བཟོད་པར་བྱ་རིགས་སོ།།
 
 ཁྱེད་ཅག་སྐྱོན་ཅན་ཡིན་པས་གསོ་མི་རུང་ངོ་ཞེ་ན། འོན་ཏེ་བདག་ཅག་ལྷས་བྱིན་འདིའི་གསོ་བྱ་མིན་ཞིང་གསོ་མི་རུང་བས་ཕན་མི་འདོགས་ན་ཁོ་ལྷག་སྙམ་ནས་ཅིའི་ཕྱིར་བདག་ཅག་ལ་བརྙས་པའམ་རྔན་ཅན་བྱེད་དེ་བྱེད་དོན་མེད་པས་སོ། །ཡོན་ཏན་གྱིས་མཐོ་བས་བརྙས་པ་ལོས་བྱེད་སྙམ་ན། བདག་ཅག་ལ་ཕན་མི་འདོགས་ན་ལྷས་བྱིན་དེ་ཡི་ཡོན་ཏན་གྱིས་ཅི་ཞིག་བྱ་སྟེ་ལྷས་བྱིན་འདི་བདག་རང་ཉིད་ཡོན་ཏན་ཅན་ཡིན་ཡང་ཁོ་རང་ལ་ཕན་པ་མ་གཏོགས་བདག་ཅག་ལ་ཕན་པ་མེད་པས་སོ། །ཞེས་སམ།བདག་ཅག་ལ་དེ་ཡི་ཡོན་ཏན་གྱིས་ཅི་བྱ་འདིར་བདག་ཅག་ཀྱང་རང་བཞིན་གྱིས་དེས་པ་སོགས་ཡོན་ཏན་ཅན་ཡིན་པས་སོ་ཞེས་འཆད་པའང་ཡོད་དོ།།བྱང་སེམས་ལྷས་བྱིན་འདི་སྙིང་རྗེ་ལྡན་པས་གཞན་ལ་ཕན་གདགས་སོ་སྙམ་ན། 
 
 དེ་ལྟ་ན་སྡིག་པ་བྱས་ཤིང་ཚུལ་ཁྲིམས་འཆལ་བ་སོགས་ཀྱི་ཉེས་པས་ངན་སོང་དུ་འགྲོ་བར་ངེས་པ་དག་ངན་འགྲོ་གཅན་གཟན་གདུག་པའམ་སྦྲུལ་གདུག་པའི་ཁར་གནས་པ་དང་འདྲ་བའི་འགྲོ་བ་སྡིག་སྡུག་ཅན་རྣམས་ལ་སྡུག་བསྔལ་དང་སྡུག་བསྔལ་གྱི་རྒྱུ་དེ་དག་དང་བྲལ་འདོད་ཀྱི་སྙིང་རྗེ་བསྐྱེད་ནས་རྗེས་སུ་བཟུང་ནས་ཕན་འདོགས་བྱེད་དགོས་པ་ལ་སྙིང་རྗེ་སོགས་ཀྱི་ཡོན་ཏན་མེད་པས་ཕན་གདགས་པར་མི་བྱེད་པར་མ་ཟད་ལྷས་བྱིན་འདི་ཕྱིར་ལ་རང་ཡོན་ཏན་དང་ལྡན་པ་ཡིན་ནོ་སྙམ་དུ་རློམ་པར་བྱེད་པ་ཡིས་བདག་ཅག་སེམས་ཅན་གྱི་ནང་ནས་སྐྱེ་བོ་མཁས་པ་ཡོན་ཏན་ཅན་དག་ལ་ཡང་འགྲན་ནས་དེ་དག་ལས་རང་ལྷག་ཅིང་རྒྱལ་བར་འདོད་པས་བསྔོ་བར་འདོད་པ་འདི་ཤིན་ཏུ་མི་རིགས་སོ། །ཡང་ངན་འགྲོའི་ཁར་གནས་པའམ་གདུག་པ་སྦྲུལ་དང་གཅན་གཟན་གྱི་ཁར་བཅས་པའི་འགྲོ་བ་ཞེས་འཆད་པ་དང༌། འགྲེལ་ཆེན་ལྟར་ན་ངན་འགྲོ་སྟེ་དམན་པའམ་མཁོ་བའི་ཡོ་བྱད་དང་བྲལ་བའི་འགྲོ་བ་ཞེས་སོ། །དེ་བས་ན་ལྷས་བྱིན་འདི་ལ་ཡོན་ཏན་མེད་ཅིང་སྐྱོན་ཡོད་བཞིན་དུ་ཡོན་ཏན་ཅན་དུ་རློམ་པར་བྱེད་པ་འདི་ཉེས་པ་ཆེའོ་སྙམ་དུ་སེམས་ཅན་གཞན་ལ་བདག་ཏུ་བྱས་པ་དེས་བྱང་སེམས་ལྷས་བྱིན་རང་ཉིད་གཞན་དུ་བྱས་པ་དེ་ལ་ཕྲག་དོག་བསྒོམ་པར་བྱའོ།།
 
 གཉིས་པ་མཉམ་པ་དང་བརྗེས་ནས་འགྲན་སེམས་སྒོམ་པ་ནི། བདག་དང་མཉམ་ལ་སོགས་ཏེ།དེ་ལ། རྙེད་བཀུར་སོགས་ལ་འགྲན་པ་ནི། རིགས་གཟུགས་འབྱོར་བ་རྙེད་བཀུར་སོགས་ཀྱི་ཡོན་ཏན་སེམས་ཅན་བདག་ཅག་དང་མཉམ་པའི་བྱང་སེམས་ལྷས་བྱིན་ལ་ལྟོས་ནས་ནི་རིགས་གཟུགས་སོགས་ཡོད་ཏན་གང་གིས་ཀྱང་སེམས་ཅན་རང་ཅག་ཉིདདེ་ལས་ལྷག་པར་བྱ་བའི་ཕྱིར་དུ་སེམས་ཅན་བདག་ཅག་གི་རྙེད་པ་དང་བཀུར་སྟི་སོགས་ནི་ཐབས་སྣ་ཚོགས་ཀྱིས་སྒྲུབ་ཅིང་རྩོད་པ་སོགས་མི་དགོས་པས་དེ་དག་ཅི་བདེར་རྙེད་ན་ལགས་ཀྱི་མ་རྙེད་ན་ལྷས་བྱིན་འདི་ལ་འཕྲོག་པར་བྱེད་པ་སོགས་འཐབ་མོ་དང་རྩོད་པ་ཡིས་ཀྱང་རྙེད་སོགས་ངེས་པར་བསྒྲུབ་པར་བྱའོ་སྙམ་དུ་འགྲན་སེམས་བསྒོམ་པར་བྱའོ། །རྩ་འགྲེལ་ཕལ་ཆེར་དུ༑བདག་དང་མཉམ་ལ་བལྟས་ནས་ནི། །ཞེས་ཡོད་དོ། །
 
 ཅི་ནས་ཀྱང་སེམས་ཅན་བདག་ཅག་གི་ཡོན་ཏན་རྣམས་ནི་འཇིག་རྟེན་ཀུན་ལ་གསལ་བ་ཞེས་སམ་ཀུན་ལའང་མངོན་སུམ་དུ་གསལ་བ་ཉིད་དུ་གྱུར་ནས་ཡོན་ཏན་ཅན་དུ་གྲགས་པ་དང༌། གཞན་ཡང་ལྷས་བྱིན་འདི་ཡི་ཡོན་ཏན་གྱི་རིགས་གང་ཡོད་པ་རྣམས་ནི་སྐྱེ་བོ་སུས་ཀྱང་མཐོང་ཞིང་ཐོས་པར་མི་འགྱུར་བར་བྱ་བའི་ཕྱིར་གསང་ཞིང་སྦེད་པར་བྱ་ལ་འདི་ཡི་སྐྱོན་གྱི་ཆ་ཐམས་ཅད་ཀྱང་གཞན་ལ་ཅི་ནུས་སུ་བསྒྲགས་པར་བྱའོ། །
 
 སེམས་ཅན་བདག་ཅག་གི་སྐྱོན་གང་ཡིན་པ་དེ་ཡང་སུས་ཀྱང་མི་ཤེས་པར་བྱ་བའི་ཕྱིར་གསང་ནས་སྦ་བར་བྱ་ཞིང་སྐྱེ་བོ་མང་བོས་ཀྱང་ལྷས་བྱིན་འདི་ཡོན་ཏན་མེད་པའི་སྐྱོན་ཅན་དང་བདག་ཅག་སེམས་ཅན་དག་སྐྱོན་མེད་ཡོན་ཏན་ཅན་དུ་ཤེས་ནས་བདག་ཅག་ལ་ནི་གཞན་ཀུན་གྱིས་རྙེད་བཀུར་སོགས་ཀྱིས་མཆོད་པར་འགྱུར་ཞིང་ལྷས་བྱིན་འདི་ལ་སུས་ཀྱང་མཆོད་པར་འགྱུར་བ་མིན་པ་དང༌། དེ་བཞིན་དུ་སེམས་ཅན་བདག་ཅག་རྣམས་དེང་ནས་ཟས་གོས་ལ་སོགས་པའི་རྙེད་པ་མང་པོ་ལེགས་པར་རྙེད་པར་གྱུར་ཅིང་ལྷས་བྱིན་འདིས་ཅིའང་མི་རྙེད་པ་དང༌། སེམས་ཅན་བདག་ཅག་ལ་ནི་གཞན་མང་པོས་དད་ཅིང་གུས་པས་བཀུར་སྟི་དང་རིམ་གྲོ་བྱེད་པར་འགྱུར་ཞིང་ལྷས་བྱིན་འདི་ལ་ནི་བཀུར་སྟི་འབྱུང་བར་འགྱུར་བ་མིན་པ་དེ་ལྟར་བྱའོ་སྙམ་དུ་འགྲན་སེམས་བསྒོམ་པར་བྱའོ།།
 
 ཉམས་ཤིང་བརླག་པར་གྱུར་པ་ལ་དགའ་བ་སྐྱེད་པ་ནི། བྱང་སེམས་ལྷས་བྱིན་འདི་ནི་རྙེད་བཀུར་སོགས་ཉམས་ཤིང་བརླག་པས་ཉམ་ཐག་ཅིང་སྡུག་བསྔལ་བས་མ་རུངས་པར་བྱས་པའམ་ཚུལ་ཁྲིམས་སོགས་སཉམས་ཤིང་བརླག་པས་མ་རུངས་པར་བྱས་པ་ལ་ཡུན་རིང་པོའི་བར་དུ་སེམས་ཅན་བདག་ཅག་རྣམས་ནི་༌ཡིད་དགའ་བས་བལྟ་བར་བྱ་ཞིང༌། ལྷས་བྱིན་དེ་ལྟར་གྱུར་པ་ལ་འགྲོ་བ་གཞན་ཀུན་གྱིས་ཀྱང་དེའི་ཉེས་པ་ཤེས་ནས་དེ་ལ་ཞེ་ཁྲེལ་ཏེ་བཞད་གད་ཀྱི་གནས་སུ་བྱེད་པ་དང་སྐྱེ་བོ་མང་པོ་འདུས་ནས་ཕན་ཚུན་དུ་དེའི་སྐྱོན་བརྗོད་དེ་སྨོད་པ་དང་མཚང་འདྲུ་བ་དག་ཏུ་ཡང་བྱ་ལ་དེ་ལྟར་གྱུར་པ་ལ་བདག་ཅག་སེམས་ཅན་རྣམས་དགའ་བ་སྐྱེད་པར་བྱའོ་ཞེས་བྱང་སེམས་ལྷས་བྱིན་ལ་འགྲན་སེམས་བསྒོམ་པར་བྱའོ། །།
 
 གསུམ་པ་ལྷག་པ་དང་བརྗེས་ནས་ང་རྒྱལ་སྒོམ་པ་ནི། ཉོན་མོངས་འདི་ཡང་སོགས་ཏེ། དེ་ལ།འགྲན་དུ་མེད་པའི་ང་རྒྱལ་སྒོམ་པ་ནི། རང་ལས་ལྷག་ཅིང་མཐོ་བའི་བྱང་སེམས་སམ་སེམས་ཅན་ལ་བདག་ཏུ་བཟུང་ནས་ང་རྒྱལ་བསྒོམ་པར་བྱ་སྟེ། བྱང་སེམས་ལྷས་བྱིན་དམན་ཞིང་ཉམ་ཐག་པས་ཉོན་མོངས་པར་གྱུར་པ་འདི་ཡང་བདག་ཅག་སེམས་ཅན་མཐོན་པོ་དག་དང་ནི་ལྷན་ཅིག་ཏུ་སྟེ་མཉམ་པར་སེམས་ནས་ནི་འགྲན་པར་བྱེད་དོ་ཞེས་གྲག་ན་ཡང་དམན་པ་ལྷས་བྱིན་འདི་དང་སེམས་ཅན་བདག་ཅག་ཐོས་པ་དང་ཤེས་རབ་བམ་གཟུགས་དང་རིགས་དང་ནོར་གྱིས་མཉམ་མམ་ཅི། ཐོས་པ་དང་ཤེས་རབ་སོགས་ཡོན་ཏན་གང་གི་སྒོ་ནས་ཀྱང་མི་མཉམ་སྟེ་བདག་ཅག་ཆེས་ལྷག་པས་སོ། །
 
 དེ་ལྟར་སེམས་ཅན་བདག་ཅག་ཐོས་པ་མང་བ་ཤེས་རབ་ཆེ་བ་སོགས་ཀྱི་སྒོ་ནས་ལྷས་བྱིན་དམན་པ་འདི་དང་མི་མཉམ་པར་འཇིག་རྟེན་ཀུན་ལ་གསལ་བར་གྲགས་པ་ཡི་སྒོ་ནས་སེམས་ཅན་བདག་ཅག་གི་ཡོན་ཏན་གྱི་ཁྱད་པར་རྒྱ་ཆེ་བ་རྣམས་སྐྱེ་བོ་ཀུན་གྱིས་ཕྱོགས་ཐམས་ཅད་དུ་སྙན་པར་བསྒྲགས་པ་ཐོས་ནས་ནི་ལུས་ཀྱི་བ་སྤུ་ལྡངཞིང་༌་སེམས་ལ་དགའ་བ་སྐྱེ་བར་འགྱུར་བའི་བདེ་སྐྱིད་ཀྱི་དགའ་སྟོན་ལ་ནི་བྱང་སེམས་ལྷས་བྱིན་ཁྱོད་ཀྱིས་ཡོངས་སུ་སྤྱོད་ཅིག་ཅེས་སམ། དེ་ལྟ་བུའི་བདེ་སྐྱིད་ཀྱི་དགའ་སྟོན་ལ་ནི་འགྲོ་བ་ཀུན་གྱིས་ཡོངས་སུ་སྤྱོད་ཅིག་ཅེས་པའོ།།
 
 འགྲན་མི་ནུས་ཕྱིར་རྙེད་པ་ཕྲོགས་པ་རྒྱུ་མཚན་དང་བཅས་པ་ནི། བདག་ཅག་ལ་འགྲན་མི་ནུས་པའི་ཕྱིར་ལྷས་བྱིན་འདི་ཟིལ་གྱིས་མནན་ནས་རྙེད་པ་བཅད་ཀྱང་ཅི་སྟེ་ད་དུང་འདི་ལ་ཟས་ནོར་སོགས་ཀྱི་རྙེད་པ་ཅུང་ཟད་ཡོད་ཀྱང་གལ་ཏེ་ང་རྒྱལ་མེད་པར་སེམས་ཅན་ང་ཡི་སྟེ་ངེད་རྣམས་ཀྱི་བྱ་དགོས་པའི་ལས་རྣམས་བསྒོ་བ་བཞིན་དུ་བྱེད་ན་དེའི་གླ་རྔན་དུ་བྱང་སེམས་ལྷས་བྱིན་འདི་ལ་སྲོག་འཚོ་བར་ནུས་པའི་འཚོ་བ་ཙམ་མམ་ཚེ་ཕྱིད་ཙམ་གྱི་ཟས་གོས་སོགས་ངན་ངོན་ཅུང་ཟད་ཅིག་བྱིན་ནས་རྙེད་པ་ལྷག་མ་གང་ཡོད་རྣམས་སེམས་ཅན་བདག་ཅག་སྟོབས་ཀྱིས་བཙན་ཐབས་སུ་ཕྲོགས་ནས་དེ་དག་བླང་བར་བྱ་ཡི་ལྷས་བྱིན་ཁོ་ལ་ལོངས་སྤྱོད་དུ་མི་དབང་ངོ༌། །གལ་ཏེ་བདག་ཅག་གིས་བསྒོ་བའི་ལས་མི་བྱེད་ན་ནི་འདིའི་སྐྱེ་་རྡོག་པས་མནན་ནས་རྙེད་པ་གང་ཡོད་ཐམས་ཅད་བདག་གི་སྟོབས་ཀྱིས་ཕྲོག་ཅིང་བླང་བར་བྱ་ཡི་ཁོ་ལ་ཅུང་ཟད་ཀྱང་སྤྱོད་དུ་མི་དབངངོ་ཞེས་བཤད་པ་འགྲེལ་ཆེན་ལྟར་རོ།།
 
 གཞན་ཡང་ལྷས་བྱིན་འདི་ནི་བདེ་བའི་ལོངས་སྤྱོད་ཐམས་ཅད་ལས་ཉམས་པར་བྱ་ཞིང་དེར་མ་ཟད་སེམས་ཅན་བདག་ཅག་གིས་རང་གི་མི་འདོད་པའི་སྡུག་བསྔལ་གྱི་ཁུར་ཐམས་ཅད་ལྷས་བྱིན་འདིའི་སྟེང་དུ་སྤོས་ནས་གནོད་པའི་སྡུག་བསྔལ་རྣམས་དང་རྟག་ཏུ་སྦྱར་བར་བྱའོ། །ལྷས་བྱིན་འདི་ལ་ཁྱོད་དེ་ཙམ་ཅིའི་ཕྱིར་སྡང་དེ་ལྟར་བྱེད་པའི་རྒྱུ་མཚན་ཅི་ཡིན་སྙམ་ན། བྱང་སེམས་ལྷས་བྱིན་འདི་ཡིས་སྔར་ལན་བརྒྱ་ཕྲག་ཐམས་ཅད་དུའམ་ཡུལ་དུས་བརྒྱ་ཕྲག་ཐམས་ཅད་དུ་འཁོར་འཁོར་བའི་ཚེ་བདག་ཅག་སེམས་ཅན་རྣམས་ལ་བསྲེགས་ཤིང་བཅད་པ་དང་བརྡེག་ཅིང་གསད་པ་ལ་སོགས་པའི་གནོད་པ་མི་བཟད་པ་དུ་མ་བྱས་པའི་ཕྱིར་རོ། །འདི་ཡིས་བརྒྱ་ཕྲག་སོགས་ཚིག་རྐང་གཉིས་པོ་འདི་དོན་ཚན་འོག་མ་ལ་མར་སྦྲེལ་བའང་སྣང་ངོ༌། །དེ་ལྟར་བདག་གཞན་བརྗེས་ནས་ཕྲག་དོག་སྒོམ་པ་སོགས་ཀྱི་དོན་ནི་འདི་ལྟར་ངེས་པར་བྱ་སྟེ།སྔར་གཞན་ཡལ་བར་དོར་ནས་དེ་ལ་བདེ་བ་སྒྲུབ་པ་སོགས་ལྟ་ཅི། མི་འདོད་པ་དང་གནོད་པའི་སྡུག་བསྔལ་ཐམས་ཅད་དེ་དག་ལ་ཕར་བསྒྱུར་ནས་རང་ལ་མི་འོང་པའི་ཐབས་བྱས། དེ་དག་ཕྲག་དོག་དང་འགྲན་སེམས་སོགས་སྒོམ་པའི་ཡུལ་དུ་བྱས་ནས་ལས་ངན་དཔག་མེད་བསགས། རང་ལ་གཅེས་པར་བཟུངནས་བདེ་བ་སྒྲུབ་པ་དང་སྡུག་བསྔལ་བསལ་ཐབས་བྱས། རང་ལ་ཕུན་སུམ་ཚོགས་པའི་ཡོན་ཏན་ཇི་ཙམ་བྱུང་ཡང་དེ་ལ་ཕྲག་དོག་དང་མི་བཟོད་པ་སོགས་བྱེད་པ་ལྟ་ཅི། དེ་ཉིད་རྒྱུ་མཚན་དུ་བྱས་ནས་གཞན་ལ་ཕྲག་དོག་སོགས་བསྒོམས་ནས་ཉེས་པ་བསགས། ད་ལྟ་རང་གཅེས་འཛིན་སོགས་ཀྱི་ཉེས་དམིགས་ཤེས་ནས་བདག་གཞན་བརྗེ་བ་སྒོམ་པའི་སྐབས་འདིརཾ་སྔར་རང་ཉིད་བཞིན་དུ་གཞན་ལ་གཅེས་པར་བཟུང་ནས་བདེ་བ་སྒྲུབ་པ་དང་སྡུག་བསྔལ་བསལ་བའི་ཐབས་སོགས་ལ་ཞུགས། སྔར་གཞན་བཞིན་དུ་རང་ཡལ་བར་དོར་ནས་བདེ་བ་སྒྲུབ་པ་སོགས་ལྟ་ཅི་རང་ལ་གཅེས་འཛིན་བཅད་ནས་བདེ་སྐྱིད་སོགས་བྱུང་ན་བདག་ཉིད་ལ་ཕྲག་དོག་སྒོམ་པ་དང་དེ་བཞིན་དུ་འགྲན་སེམས་དང་ང་རྒྱལ་སོགས་སྒོམ་པའི་ཡུལ་དུ་བྱས་ནས་བློ་སྦྱོང་བ་འདི་ནི་རང་གཅེས་འཛིན་ལ་དགྲར་བལྟས་ན་འདི་རྩད་ནས་གཅོད་པ་དང་གཞན་གཅེས་འཛིན་ལ་ཡོན་ཏན་དུ་བལྟས་ནས་དེར་རང་རྒྱུད་ལ་སྐྱེས་པའི་ཐབས་བླ་ན་མེད་པ་ཡིན་ཚུལ་ལ་ངེས་པ་བསྐྱེད་དེ་བསྒོམ་པར་བྱ་དགོས་ལ། ཕྲག་དོག་སྒོམ་པ་ང་རྒྱལ་སྒོམ་པ་ཞེས་ཉོན་མོངས་པའི་མིང་གིས་བཏགས་ནས་བསྟན་ཡང་རང་གཅེས་འཛིན་གྱི་གཉེན་པོ་ཁྱད་པར་ཅན་ཡིན་གྱི་སྤང་བྱའི་ཕྱོགས་སུ་༌གཏོགས་པ་ནི་མ་ཡིན་ནོ།། བརྗེ་བ་སྒོམ་པའི་སྐབས་འདིར་ཡང་བླ་མ་རྗེའི་གསུང་རྒྱུན་ལས་རེས་འགའ་འདི་ལྟར་འབྱུང་སྟེ།དམན་སོགས་བདག་ཏུ་བྱས་པ་དང་ཞེས་སོགས་ཀྱི་དོན་ནི། རང་བས་དམའ་བའི་གནས་སུ་དགྲ་བཞག་དགྲའམ་གཞན་མཐོན་པོའི་གནས་སུ་རང་གཞག་ལ་རང་མཐོ་བ་དེ་ལ་དགྲ་དམའ་བ་དེ་ཕྲག་དོག་སྒོམ་དུ་གཞུག བསྒོམ་དེ་གྲོལ་བ་ན་དེ་ལྟར་བསྒོམས་པའི་འབྲས་བུ་འདི་འབྱུང་སྟེ། རང་མཐོན་པོར་བསྒོམ་གཞན་དམའ་བར་བསྒོམ་པ་དེས་རང་ལ་ཕྲག་དོག་བྱས་པར་བསམས་པ་ལའང་འདི་ལྟའི་སྡུག་བསྔལ་འབྱུང་ན་གཞན་ལ་ཕྲག་དོག་བྱེད་པ་ག་ལ་རིགས་ཞེས་བསམ་པས་ཕྲག་དོག་རང་ཞིར་འགྱུར། དེ་བཞིན་དུ་འགྲན་སེམས་སྒོམ་པ་ཡང་། རང་དང་མཉམ་པའི་དགྲའི་གནས་སུ་རང་ཉིད་བཞག་རང་གི་གནས་སུ་དགྲ་དེ་བཞག་ལ་དགྲ་དེས་རང་ལ་ཕྱོགས་ཐམས་ཅད་ནས་འགྲན་པར་བསྒོམ། དེ་གྲོལ་བ་ན་དེ་ལྟར་བསྒོམ་པ་ལའང་རང་ལ་སྡུག་བསྔལ་འབྱུང་ན་གཞན་ལ་འགྲན་སེམས་བྱ་ག་ལ་རུང་བསམ་པས་འགྲན་སེམས་རང་ཞིར་འགྱུར། ང་རྒྱལ་སྒོམ་པ་ཡང་། རང་བས་དམའ་བའི་གནས་སུ་བདག་ཉིད་བཞག་རང་གི་གནས་སུ་རང་བས་དམའ་བ་དེ་བཞག་ལ་གཞན་མཐོ་བ་དེས་རང་དམའ་བ་དེ་ལ་རིགས་དང་༌༌་ཡོན་ཏན་སོགས་ཀྱི་སྒོ་ནས་ང་རྒྱལ་བྱེད་དུ་གཞུག བསྒོམ་དེ་ཚར་བ་ན་དེ་ལྟར་བསྒོམས་པ་ལའང་འདི་ལྟའི་སྡུག་བསྔལ་འབྱུང་ན་གཞན་ལ་ང་རྒྱལ་བྱ་ག་ལ་རིགས་བསམ་པས་ང་རྒྱལ་རང་ཞིར་འགྱུར་རོ། །འདི་དག་ཞིབ་རྒྱས་སྤྱོད་འཇུག་ལྟར་དང༌། བསྡུས་ཏེ་སྒོམ་པར་འདོད་ན། བདག་ལ་དེ་དག་སྡིག་སྨིན་ཅིང༌། །ཞེས་སོགས་རིན་ཕྲེང་ལས་གསུངས་པ་དང༌། འགྲོ་བའི་སྡུག་བསྔལ་གང་ཅིའང་རུང་།།ཞེས་སོགས་ཀྱི་དོན་ལྟར་བསྒོམ་ཞིང་ངག་ཏུའང་བརྗོད་པར་བྱའོ། སྒོམ་ཚུལ་འདི་འཇམ་དབྱངས་ས་པཎ་གྱི་གསུང་ཐུབ་པ་དགོངས་གསལ་ལས་འབྱུང་བ་ལྟར་ཡིན་ལ། སྤྱོད་འཇུག་འགྲེལ་པ་རྣམས་སུ་འདི་དང་སྒོམ་ཚུལ་ཅུང་མི་འདྲ་ཙམ་སྣང་ཡང་རང་གི་བློ་ལ་གང་བདེ་བསྒོམས་པས་ཆོག་ཅེས་གསུང་ངོ༌། །
 
 གསུམ་པ་བརྗེས་ནས་ཇི་ལྟར་སྒྲུབ་པ་ལ་གཉིས། འཇམ་པོའི་སྒོནས་གདམས་པ། རྩུབ་མོའི་སྒོ་ནས་ཚར་བཅད་པའོ།།དང་པོ་ནི་ཡིད་ཁྱོད་རང་དོན་སོགས་ཏེ། དེ་ཡང་བརྗེས་ནས་ཇི་ལྟར་སྒྲུབ་ཚུལ་ལ་སྤྱིར་བསམ་པས་སྒྲུབ་ཚུལ་དང་སྦྱོར་བས་སྒྲུབ་ཚུལ་གཉིས་ཡོད་ལ། དེའི་དང་པོ་ནི། གོང་དུ། དམན་སོགས་བདག་ཏུ་བྱས་པ་དང༌། །ཞེས་སོགས་ཀྱི་སྐབས་ནས་བཟུང་བསྟན་པ་ཡིན་མོད། དེ་ལྟར་ནའང་ས་བཅད་འདིར་ནི་དེ་དག་ལ་གཉེན་པོའི་ཁྱད་པར་བྱེ་བྲག་ཏུ་སྒོམ་པ་ཞེས་བསྟན་ལ། དེའང་བརྗེས་ནས་གཉེན་པོའི་བསམ་པ་ཁྱད་པར་ཅན་གྱི་སྒོ་ནས་རྗེས་སུ་སྒྲུབ་ཚུལ་བསྟན་པའི་དོན་ཡིན་གྱི་དེ་ལས་གཞན་དུ་བསྟན་པ་མིན་ཏེ། འགྲེལ་པ་རྣམས་ལས་དེ་དག་གིས་བསམ་པས་སྒྲུབ་ཚུལ་བསྟན་པར་གསུངས་པ་གང་ཞིག་དེ་དག་གང་དང་ཡང་མི་མཐུན་པ་ཞིག་འཆད་པར་མི་མཛད་པས་སོ། །སྦྱོར་བས་རྗེས་སུ་སྒྲུབ་ཚུལ་ནི། འོག་ཏུ།བ་ཞན་གྱི་རྟོག་ཆེན་བྱས་ནས་སོགས་ཀྱིས་བསྟན་པར་འགྲེལ་པ་རྣམས་ལས་མཐུན་པར་གསུངས་སོ། འོན་ཀྱང་ས་བཅད་འདིའི་དངོས་བསྟན་གྱི་དབང་དུ་བྱས་པའི་བརྗེས་ནས་ཇི་ལྟར་སྒྲུབ་པ་འདི་ནས་བརྩམས་ཏེ་འཆད་ལ། དེ་ལའང་འཇམ་པོའི་སྒོ་ནས་གདམས་པ་དང་རྩུབ་མོའི་སྒོ་ནས་ཚར་བཅད་པ་གཉིས་ཀྱི་དང་པོ་ལ། སྔར་རང་གཅེས་པར་བཟུང་བའི་ཉེས་པ་ལ་སྨད་པ་ནི། ལྷས་བྱིན་རང་གི་ཡིད་རྨོངས་པ་ཁྱོད་ཀྱིས་ཐོག་མ་མེད་པ་ནས་རང་གི་དོན་ཁོ་ན་ཕུན་སུམ་ཚོགས་པ་ཞིག་བྱེད་པར་འདོད་ནའང་དེའི་ཐབས་ལ་རྨོངས་པར་གྱུར་ནས་གཞན་ཡལ་བར་དོར་རང་ཉིད་ལ་ཆགས་པས་གཅེས་པར་བཟུངནས་ཐབས་མ་ཡིན་པ་ལ་ཞུགས་པས་བསྐལ་པ་གྲངས་མེད་པ་དུ་མ་འདས་པར་གྱུར་ཀྱང་གཞན་དོན་ལྟ་ཅི་རང་དོན་ཙམ་ཡང་མ་གྲུབ་པར་དཀའ་ལ་དོན་མེད་པའི་ངལ་བ་ཆེན་པོ་འབའ་ཞིག་ཉམས་སུ་མྱོང་བར་གྱུར་ལ།དོན་མ་གྲུབ་པ་ཙམ་དུ་མ་ཟད་འབད་རྩོལ་ཆེན་པོ་དེ་ལྟ་བུས་ལྷས་བྱིན་ཁྱོད་ཀྱིས་བདག་ཉིད་ལ་ཡུན་རིང་པོར་མྱོང་དགོས་པའི་འཁོར་བའི་སྡུག་བསྔལ་མི་བཟད་པ་འབའ་ཞིག་བསྒྲུབས་པར་ཟད་ཀྱི་དེ་ལས་གཞན་དུ་དགོས་པའི་དོན་ཅི་ཡང་མ་གྲུབ་པ་འདི་ནི་འགྱོད་པ་མི་བཟད་པའི་གནས་སོ་ཞེས་ལྷས་བྱིན་རང་གིས་རང་ལ་ཁྲེལ་བདས་བྱས་པའམ་རྔན་བགྲང་བྱས་ཏེ་འཇམ་པོའི་སྒོ་ནས་གདམས་ཏེ་དེའི་དོན་ཡང་ཡང་སེམས་པར་བྱེད་པ་སྟེ་འདི་ནས་བཟུང་སྟེ་བདག་དང་གཞན་ཞེས་པ་རྣམས་དེ་དང་དེའི་སྒྲ་དྲང་པོར་བཟུང་པར་བྱའོ། །དེ་ལྟར་བདག་གཅེས་པར་བཟུང་བའི་ཉེས་དམིགས་འདི་དང་སྔར་ཡང་ལན་མང་དུ་བཤད་པ་རྣམས་ཡང་ཡང་བསམས་ནས་ཕྱིན་ཆད་དེའི་གཉེན་པོར་དྲན་ཤེས་བསྟེན་ནས་དགྲའི་མཆོག་རང་གཅེས་འཛིན་འདི་མ་སྐྱེས་པ་མི་སྐྱེ་བ་དང་སྐྱེས་པ་རྒྱུན་འཐུད་དུ་མི་གཞུག་གོ་སྙམ་པའི་ངེས་པ་བརྟན་པོ་ཡང་ཡང་བསྐྱེད་དེ་གོམས་པར་བྱས་ནས་འབད་པ་དུ་མས་དེ་འགོག་པའི་ཐབས་ལ་བརྩོན་པར་བྱའོ། །།
 
 གཞན་གཅེས་འཛིནགྱི་བསམ་པ་ལ་ཡོན་ཏན་འབྱུང་བས་བསྔགས་པ་ནི། སྔར་དེ་ལྟར་བྱས་པ་ཀུན་འདས་ཟིན་མོད། །ད་ཕྱིན་ཆད་ཇི་ལྟར་བྱ་སྙམ་ན། རང་གཅེས་པར་བཟུང་ན་སྡུག་བསྔལ་འབའ་ཞིག་ལ་སྤྱོད་དགོས་པའི་ཚུལ་དེ་ལྟར་ཤེས་པར་བྱས་ནས་ཕྱིན་ཆད་གཞན་གཅེས་པར་བཟུང་ནས་ངེས་པར་སེམས་ཅན་གཞན་དག་གི་དོན་ཁོ་ན་སྒྲུབ་པ་ལ་རབ་ཏུ་སྤྲོ་བའི་སྒོ་ནས་འཇུག་པར་གྱིས་ཤིག་དང་ཐུབ་པ་ཐམས་ཅད་མཁྱེན་པའི་བཀའ་ལ་ནི་བརྫུན་མི་མངའ་ཞིང་ཚད་མ་ཡིན་ཕྱིར་བསྟན་བྱའི་དོན་ལ་ནམ་ཡང་མི་བསླུ་བས་ན་རང་ཡལ་བར་དོར་གཞན་གཅེས་པར་བཟུང་ནས་བདག་གཞན་བརྗེ་བར་བྱས་པ་དེ་ཡི་༌་ཡོན་ཏན་ནམ་ཕན་ཡོན་ནི་ཕྱིས་ལམ་ལྔ་ས་བཅུའི་སྐབས་སུ་རིམ་གྱིས་མཐོང་བའམ་སངས་རྒྱས་པའི་དུས་སུ་མཐོང་བར་འགྱུར་ཏེ་གཞན་དོན་བྱས་པས་རང་དོན་མཐར་ཕྱིན་པར་འགྱུར་བ་འདི་རྟེན་འབྲེལ་གྱི་ཆེ་བ་ཡིན་པས་སོ། །དེ་ལྟར་སོགས་སྣང་བ་དང་པོ་གཉིས་ལ། རྒྱ་དཔེ་དང་འགྲེལ་ཆེན་དུ། དེ་ལྟར་བདག་གིས་གསོལ་འདེབས་པས། །འདི་ལའང་མ་དཔྱད་འཇུག་པར་གྱིས། །ཞེས་ཡོད་པ་ནི། སྔར་རང་དོན་ལ་འཇུག་པ་དེ་ལྟར་དེང་ནས་གཞན་དག་གི་དོན་སྒྲུབ་པ་འདི་ལ་མ་དཔྱད་པར་རབ་ཏུ་འཇུག་པར་གྱིས་ཞེས་བདག་གིས་གསོལ་བ་འདེབས་ཞེས་པའི་དོན་ཡིན་པར་བཤད་དོ།།
 
 གལ་ཏེ་རང་གི་ཡིད་ཁྱོད་ཀྱིས་བདག་གཞན་བརྗེ་བ་འདི་འཕྱིས་པ་ཡིན་གྱི་ཚེ་རབས་ཆེས་སྔ་མ་ཞིག་གི་དུས་སུ་རང་གཅེས་འཛིན་གྱི་བསམ་པ་དེ་བ། ཞན་ལ་སྤོས་ནས་བདག་གཞན་བརྗེ་བའི་ལས་འདི་བྱས་པར་གྱུར་ན་ནི་ཆེས་སྔ་བ་ཞིག་ཏུ་སངས་རྒྱས་ཟིན་ནས་རང་དང་གཞན་གྱི་དོན་ཐམས་ཅད་ཕུན་སུམ་ཚོགས་པ་གྲུབ་པར་གྱུར་པའི་བདེ་བ་ཁོ་ན་ལ་སྤྱོད་པར་འགྱུར་བ་གདོན་མི་ཟ་ཡི། དེ་ལྟར་མིན་པར་སྡུག་བསྔལ་ཁོ་ན་མྱོང་དགོས་པ་ད་ལྟར་གྱི་གནས་སྐབས་ངན་པ་འདི་འདྲར་འགྱུར་མི་སྲིད་ངེས་པས་ན་སྔར་དེ་ལྟར་མ་བྱས་པས་དོན་མེད་ཀྱི་བྱ་བས་དུས་འདས་ཤིང་སྡུག་བསྔལ་མཐའ་ཡས་པ་མྱོང་བ་ལ་བསམ་ནས་འགྱོད་པ་སྐྱེད་༌ཅིང་དེང་ནས་བདག་གཞན་བརྗེ་བ་བསྒོམ་པ་ལ་འབད་པར་བྱའོ། །དེ་ལྟར་གཞན་གཅེས་པར་བཟུང་བའི་ཕན་ཡོན་འདི་དང་སྔར་ཡང་མང་དུ་བཤད་པ་རྣམས་ཡང་ཡང་བསམས་ནས་སྙིང་ཐག་པ་ནས་སྤྲོ་ཤུགས་དྲག་པོ་བསྐྱེད་དེ། ཕྱིན་ཆད་གཞན་ཡལ་བར་འདོར་བའི་བློ་མ་སྐྱེས་པ་མི་བསྐྱེད་པ་དང་སྐྱེས་པ་རྒྱུན་འཐུད་དུ་མི་གཞུག་ཅིང་སྔར་རང་ལ་གཅེས་པར་འཛིན་པ་བཞིན་དུ་གཞན་ལའང་གཅེས་པར་འཛིན་པའི་བློ་བསྐྱེད་ནས་དེ་ལ་ཕངས་པ་དང་སྡུག་པ་དང་ཡིད་དུ་འོང་བའི་བློ་ཅི་སྐྱེའི་ཐབས་ལ་འབད་པར་བྱའོ།།
 
 དེས་ན་གཞན་གཅེས་འཛིན་གྱི་བསམ་པ་བསྐྱེད་པར་གདམས་པ་ནི། བདག་གཞན་བརྗེ་བ་བསྒོམས་ཀྱང་གཞན་ལ་རང་དང་འདྲ་བའི་བློ་ཇི་ལྟར་སྐྱེ་སྙམ་ན། གཞན་གཅེས་པར་བཟུང་ནས་གོམས་པར་བྱས་ན་དེ་ལྟའི་བློ་སྐྱེ་བར་ངེས་པ་དེ་ལྟ་བས་ན་འདི་ལྟར་གོམས་པར་བྱ་སྟེ་གཞན་ཕ་དང་མ་དག་གི་ཁུ་བ་དང་ཁྲག་གི་ཐིགས་པ་འདྲེས་པ་ཉེ་བར་སྨིན་པ་ལས་གྲུབ་པའི་ལུས་འདི་གཞན་གྱི་ལུས་ཀྱི་ཆ་ཤས་ལས་གྲུབ་པ་༌་ཡིན་ཡང་སྔོན་གོམས་པའི་དབང་གིས་དེ་ལ་ཡིད་ཁྱོད་ཀྱིས་བདག་གི་ལུས་སོ་ཞེས་ངར་འཛིན་བྱས་པ་ལྟར།དེ་བཞིན་དུ་སེམས་ཅན་གཞན་ལའང་བདག་ཏུ་བཟུང་ནས་རང་ཉིད་བཞིན་དུ་གཅེས་པར་འཛིན་པ་རིང་དུ་འབད་ནས་གོམས་པར་གྱིས་ཤིག་དང་གོམས་པ་མཐར་ཕྱིན་ནས་བདག་གཞན་བརྗེ་བ་ལ་དཀའ་ཚེགས་མེད་པ་སངས་རྒྱས་བྱང་སེམས་རྣམས་བཞིན་དུ་འགྱུར་བར་ངེས་སོ་ཞེས་པའོ། །དེའང་དང་པོ་བློ་མ་སྦྱངས་པའི་སྐབས་བྱང་སེམས་ཀྱི་སྤྱོད་པ་རླབས་པོ་ཆེ་ཤིན་ཏུ་བྱ་དཀའ་བ་ཐོས་ན་གདུང་བ་སྐྱེད་པ་རྣམས་ནི་ལས་དང་པོ་བ་དག་ལྟ་ཅི་སེམས་དཔའ་ཆེན་པོ་རྣམས་ཀྱིས་ཀྱང་དང་པོ་ནས་སྐུ་ཉམས་སུ་བཞེས་པར་མི་ནུས་པའི་ཚུལ་ཤེས་པར་བྱས་ནས་སྨོན་པའི་ཡུལ་ཚུན་ཆད་དུ་ཡང་ཡང་གོམས་པར་བྱས་ན། མ་གོམས་པའི་སྐབས་སུ་ཆེས་དཀའ་བ་ལྟར་སྣང་ཡང་བློ་གོམས་པའི་རྗེས་སུ་བྱེད་པས་ཕྱིས་ནམ་ཞིག་གི་ཚེ་བྱང་སེམས་ཆེན་པོ་གཞན་རྣམས་ལྟར་འབད་རྩོལ་ལ་མི་ལྟོས་པར་དེ་ལ་ངང་གིས་འཇུག་པ་འོང་བས་དང་པོ་ནས་གོམས་པར་བྱ་བ་གལ་ཆེ་ཡི། དེ་ལྟ་བུ་ལ་ད་ལྟ་དངོས་སུ་འཇུག་མི་ནུས་པར་མཐོང་ནས་དེ་ལ་བློ་སྦྱོང་བའི་གོམས་པ་ཙམ་ཡང་དོར་ན་དེ་ལྟའི་ལམ་རྣམ་པར་དག་པ་ལས་ཀྱང་ཆེས་འགྱང་བར་གསུངས་ཏེ།ཡོན་ཏན་མཐའ་ཡས་པར་བསྟོད་པ་ལས། གང་ཞིག་ཐོས་པར་གྱུར་ནའང་འཇིག་རྟེན་འདི་ལ་གནོད་པ་སྐྱེ་འགྱུར་དང༌། །གང་ཡང་ཁྱོད་ཉིད་ཀྱིས་ཀྱང་ཡུན་རིང་སྐུ་ཉམས་བཞེས་པར་མི་སྤྱོད་པའི།།སྤྱོད་པ་དེ་དག་ཁྱོད་ལ་གོམས་པའི་དུས་སུ་རང་གི་ངང་ཉིད་འགྱུར། །དེ་སླད་ཡོན་ཏན་དག་ནི་ཡོངས་གོམས་མ་བགྱིས་སྤེལ་བར་དཀའ་བ་ལགས། །ཞེས་གསུངས། དེས་ན་དངོས་སུ་ཇི་ལྟ་བ་བཞིན་ཉན་ས་སུ་ལེན་མི་ཐུབ་པ་རྣམས་ལའང་ཚིག་དོན་ལ་བཤགས་སྡོམ་བྱས་ཏེ་སྨོན་ལམ་གྱི་ཡུལ་ཚུན་ཆད་དུ་བྱས་ན་ས་དེའི་ཕྱོགས་ལ་བློ་སྦྱོང་བ་ལ་གོམས་པར་བྱ་བ་ཤིན་ཏུ་གལ་ཆེ་བར་གསུངས་པ་ལ་དེ་ལྟར་ཤེས་པར་བྱའོ། །དེ་ཡན་ཆད་ཀྱིས་བདག་གཞན་བརྗེས་ནས་བསམ་པས་སྒྲུབ་ཚུལ་རྒྱས་པར་བསྟན་ལ། དེ་ནས་སྦྱོར་བས་རྗེས་སུ་སྒྲུབ་ཚུལ་འཆད་པའི་སྐབས་འདིར་སྒྲུབ་ཚུལ་དངོས་རྒྱས་པར་སྟོན་པ་ལ། 
 
 རང་གི་ལེགས་ཚོགས་གཞན་ལ་གཏོར་བ་ནི། དེ་ལྟར་གཞན་ཕན་གྱི་བསམ་པ་སྦྱངས་པ་སྔོན་དུ་བཏང་སྟེ་དེ་ནས་སྦྱོར་བས་སེམས་ཅན་གཞན་གང་ལ་འདོད་པའི་དངོས་པོ་ཅི་ཞིག་གིས་ཕན་སྙམ་དུ་སེམས་ཅན་གཞན་གྱི་༌དོན་འབའ་ཞིག་ལ་རྟོག་ཆེན་ཏེ་ལྐོག་ཏུ་ལྟ་རྟོག་བྱེད་མཁན་གྱི་ཤུལ་མ་འམ་བྱ་ར་བ་ལྟ་བུ་བྱས་ནས་ནི་བདག་གི་ལུས་ལ་ཉེར་མཁོའི་ཡོ་བྱད་ཟས་གོས་སོགས་གཞན་ལ་ཕན་པ་སྒྲུབ་པའི་ཆ་རྐྱེན་དུ་རུང་བ་ཅི་དང་ཅི་སྣང་བ་དེ་དང་དེ་ཉིད་རང་གི་བློས་རང་ལ་ཕྲོགས་ཏེ་ང་ཡིར་འཛིན་པ་གཅད་པར་བྱས་ནས་ཡིད་ཁྱོད་ཀྱིས་སེམས་ཅན་གཞན་ལ་གང་ཕན་པར་བྱ་བ་དང་བདེ་བར་བྱ་བའི་དོན་ཉིད་དུ་སྤྱོད་ཅིག་ཅེས་འཇམ་པོའི་སྒོ་ནས་རངལ་གྲོས་འདེབས་པའོ།། །
 
 གཞན་ཡང་སྐབས་སྐབས་སུ་རང་ལ་ཕྲག་དོག་བསྐྱེད་ནས་རང་གི་བདེ་སྐྱིད་སོགས་གཞན་ལ་གཏོང་བར་བྱ་སྟེ་འདི་ལྟར་བྱང་སེམས་བདག་ནི་ཡོ་བྱད་སོགས་ཕུན་སུམ་ཚོགས་པའི་བདེ་སྐྱིད་དང་ལྡན་ཞིང་སེམས་ཅན་གཞན་ནི་སྡུག་བསྔལ་ལ་སྤྱོད་པས་དེ་ལྟར་མི་སྐྱིད་ལ། བདག་ནི་རིགས་གཟུགས་སྟོབས་འབྱོར་མངའ་ཐང་ལ་སོགས་པའི་ཡོན་ཏན་གྱིས་ཕྱུག་པས་མཐོ་ལ་གཞན་ནི་དེ་ལས་ལྡོག་པས་དམའ་བ་དང༌། བདག་ལ་ནི་ཕན་འདོགས་བྱེད་མཁན་མང་ལ་གཞན་ལ་དེ་ལྟར་བྱེད་པ་མིན་ནོ་ཞེས་སམ་ཡང་ན་བདག་ནི་རང་ལ་ཕན་པའི་དགེ་བའི་ལས་བྱེད་པས་བདེ་ལ་གཞན་ནི་དེ་ལྟར་མི་བྱེད་པས་བདེ་བ་མིན་པས་ན་དེ་ལྟར་བདག་སྐྱིད་ཅིང་མཐོ་དྲགས་པ་དང་གཞན་སྡུག་ཅིང་དམའ་དྲགས་པ་སོགས་འདི་ལྟ་བུ་ནི་ཆེས་མི་འོས་པས་བདག་གི་བདེ་སྐྱིད་སོགས་ལེགས་པའི་ཆ་ཐམས་ཅད་ཀྱང་གཞན་ལ་གཏོང་རིགས་སོ་ཞེས་བདག་རང་གིས་རང་ལ་ཕྲག་དོག་ཅིས་མི་བྱེད་དེ་བྱེད་རིགས་སོ་ཞེས་པ་སྟེ་འདི་དོན་ཚན་ཟུར་པ་མ་བྱས་པར་དེ་ལྟར་ལེགས་པ་གཞན་ལ་གཏོང་བའི་ཁོངས་སུ་བསྡུས་ནས་བཤད་ཀྱང་ཆོག་ལ། འགའ་ཞིག་ཏུ་འདི་རང་ལ་ཕྲག་དོག་བྱེད་པ་ཞེས་དོན་ཚན་ཟུར་པ་བྱས་ནས་འཆད་པ་ལྟར་བྱས་ཀྱང་ཆོག་གོ།
 
 རང་བདེ་བ་དང་དབྲལ་ནས་སྡུག་བསྔལ་ལ་སྦྱར་བ་ནི། བྱང་སེམས་བདག་ནི་ཟས་གོས་སོགས་འདོད་ཡོན་ལ་སྤྱོད་པའི་བདེ་བ་དང་བྲལ་བའམ་ཕྲལ་བར་གྱིས་ཏེ་སེམས་ཅན་གཞན་ལ་ཕར་ཐོངས་ལ་སེམས་ཅན་གཞན་གྱི་སྡུག་བསྔལ་གྱི་ཁུར་གང་ཡོད་ཐམས་ཅད་ཚུར་བླངས་ནས་བདག་ལ་སྦྱོར་བར་གྱིས་ཤིག བདེ་དང་ཞེས་པའི་དང་སྒྲས་བསྡུས་པ་བདེ་བའི་རྒྱུ་དགེ་བ་དང་ཡང་བྲལ་བར་གྱིས་ལ་གཞན་ལ་ཐོངས་ཞེས་བཤད་པའང་ཡོད་དེ་ལེགས་སོ། །དེ་ནི་མདོ་ལས། ང་ལས་ཡོ་བྱད་དག་ལོངས་ལ་སྦྱིན་པ་བྱིན་ཅིག་ཅེས་ཇི་སྐད་གསུངས་པ་ལྟ་བུའོ། །གནས་སྐབས་གང་གི་ཚེ་འདི་ནི་ཅི་བྱེད་ཅེས་བྱང་སེམས་རང་གིས་ཀྱང་སེམས་ཅན་ལ་གནོད་པ་སོགས་ཀྱི་ཉེས་པ་ཅི་བྱེད་ལ་བྱ་ར་བྱས་ནས་བོདག་རང་གི་སྒོ་གསུམ་གྱི་སྐྱོན་གྱི་ཆ་ཐམས་ཅད་ལ་བརྟག་ཅིང་དཔྱད་པར་གྱིས་ལ་སྤྱོད་པ་ཕྱིན་ཅི་ལོག་བྱེད་པར་སྣང་ན་སྔར་དེ་ཙམ་གྱི་སྡུག་བསྔལ་མྱོང་བ་ལ་མི་འཇིགས་པར་ད་དུང་ཡང་རང་སྡུག་བསྔལ་ལ་སྦྱོར་རམ་ཞེས་རང་ལ་ཁྲེལ་བདས་ནས་རང་གི་སྐྱོན་རྣམས་ངོས་བཟུང་ནས་སྤོངས་ཤིག འགྲེལ་ཆེན་དུ་གང་ཚེ་འདི་ནི་ཅི་བྱེད་ཅེས་རང་དོན་ནམ་གཞན་དོན་ནམ་དམ་པའི་ལས་སམ་དམ་པ་མ་ཡིན་པའི་ལས་སམ་ཐ་མལ་པའི་ལས་ཅི་བྱེད་ཅིང་གནས་ཞེས་བདག་གི་སྐྱོན་ལ་བརྟག་ཅེས་སོ། །
 
 གཞན་གྱིས་རང་ལ་གནོད་འཚེ་སོགས་ཀྱི་ཉེས་པ་བྱས་པ་ན་ཡང་རང་གིས་ལས་ངན་བསགས་པའི་དབང་གིས་བྱས་པ་ཡིན་པར་ཤེས་ནས། འདིས་མ་ལན་རང་གིས་ལན་ནོ་ཞེས་བྱང་སེམས་རང་གི་སྐྱོན་དུ་སྒྱུར་བར་བྱས་ལ་དེའི་འབྲས་བུ་མི་འདོད་པ་དེའང་རང་གིས་མྱོང་བར་གྱུར་ཅིག་སྙམ་དུ་རང་ལ་ལེན་པ་སྟེ། འགྲེལ་ཆེན་ལྟར་ན་རང་གི་མགོ་ལ་བསྒྱུར་བར་བྱོས་ཤིག་ཅེས་སོ། །བདག་གིས་གཞན་ལ་ཉེས་པ་ཆེན་པོ་བྱས་པ་ལྟ་ཞོག་ཉེས་པ་ཆུང་ངུ་རེ་བྱས་པ་དག་ཀྱང་མི་འཆབ་པར་སྐྱེ་བོ་མང་པོ་ལ་རབ་ཏུ་ཤོགས་ཞེས་ཏེ་བདག་གིས་ཉེས་པ་འདི་ལྟ་བུ་ཞིག་བྱས་སོ་ཞེས་ཁས་བླངས་ནས་འགྱོད་པས་བཤགས་པར་གྱིས་ལ་ཕྱིས་མི་བྱེད་པའི་སྡོམ་སེམས་བསྟེན་ཅིག རྒྱ་དཔེ་སོགས་ལྟར་ན་ཐུབ་པ་ཆེན་པོར་རབ་ཏུ་ཤོགས་ཞེས་ཡོད་པ་ཐུབ་པའི་སྤྱན་སྔར་བཤགས་པ་གྱིས་ཞེས་པའི་དོན་ཡིན་པར་བཤད་དོ།།
 
 རང་དམན་པའི་གནས་སུ་འཇོག་པ་ནི། སྐྱེ་བོ་གཞན་གྱིས་གཞན་གྱི་ཡོན་ཏན་གྱི་གྲགས་པ་བརྗོད་པ་ཐོས་པ་ནས་རང་གིས་ཀྱང་དེ་དག་གི་སྙན་པ་དང་གྲགས་པ་ལྷག་པར་བརྗོད་པར་བྱས་པས་རང་གི་གྲགས་པ་དང་སྙན་པ་ཟིལ་གྱིས་ནོན་ནས་མི་མངོན་པར་གྱིས་ཞེས་པ་སྟེ་ང་རྒྱལ་མི་བྱ་བར་རང་སྙན་གྲགས་དང་མི་ལྡན་པའི་དམན་པའི་གནས་སུ་འཇོག་པ་དང༌། ཡང་རང་ལ་བསྟོད་གྲགས་བྱུང་ན་ང་བས་ཀྱང་ལྷག་པ་གཞན་འདི་ལྟ་བུ་ཡོད་ཅེས་རང་གིས་གཞན་གྱི་གྲགས་པ་དེ་བས་ཀྱང་ལྷག་པ་བརྗོད་པས་རང་གི་གྲགས་པ་དེ་ཟིལ་གྱིས་ནོན་ཅིག་ཅེས་བཤད་ཀྱང་ཆོག་གོ།དེ་བཞིན་དུ་བདག་ནི་བྲན་གྱི་ནང་ནས་ཀྱང་ལྷག་པར་དམན་པའི་ལས་བྱེད་དགོས་པའི་ཐ་མ་ལྟར་ང་རྒྱལ་མེད་པར་དམན་ས་བཟུང་ནས་སེམས་ཅན་གཞན་ལ་རྗེ་བོ་ལྟ་བུའི་འདུ་ཤེས་བཞག་ནས་དེ་དག་གི་བྱ་དགོས་པའི་དོན་རྣམས་ཀུན་བྱེད་པ་ལ་རང་ཉིད་བཀོལ་བར་གྱིས་ཤིག 
 
 རེས་འགའ་རང་ལ་ཐོས་པ་དང་ཚུལ་ཁྲིམས་སོགས་ཡོན་ཏན་གྱི་ཆ་ཅུང་ཟད་རེ་མཐོང་ཡང་བདག་འདི་ནི་རྟག་ཏུ་སྐྱོན་མང་པོ་ཅན་གྱི་རང་བཞིན་དུ་འདུག་པར་ཤེས་ཏེ་གློ་བུར་དུ་བྱུང་བ་བའི་ཡོན་ཏན་གྱི་རྣམ་པ་ཅུང་ཟད་རེ་མཐོང་བའི་ཆས་རང་ལ་ནམ་ཡང་མི་བསྟོད་པར་བྱང་སེམས་བདག་ཉིད་འདི་ཡི་ཡོན་ཏན་གྱི་ཆ་མི་བརྟན་པ་གློ་བུར་བ་དེ་ཅི་ནས་ཀྱང་སྐྱེ་བོ་འགས་ཀྱང་མི་ཤེས་པའི་ཐབས་སུ་སྦ་ཞིང་གསང་བ་ལ་འབད་པ་དེ་ལྟར་གྱིས་ཤིག་ཅེས་ཏེ་ང་རྒྱལ་བཅག་ནས་རང་གི་ཡོན་ཏན་མི་བསྒྲགས་པར་དམན་པའི་གནས་སུ་འཇོག་པ་སྟེ་བསྟོད་ན་ཁེངས་སེམས་སྐྱེ་ལ་དེས་རང་ཉམས་པར་འགྱུར་བའི་ཕྱིར་དེ་སྐད་ངརྗོད་པའོ།། །དེ་ལྟར་བདག་གི་ཉེས་པ་བསྒྲགས་ཏེ་འཆགས་དགོས་པ་དང་གཞན་གྱི་སྐྱོན་མི་ཚོལ་ཞིང་ཕ་རོལ་གྱི་ཉེས་པ་བྱས་པའང་རང་གི་སྐྱོན་དུ་སྒྱུར་བ་དང༌། བདག་གི་ཡོན་ཏན་གྱི་ཆ་མི་བསྒྲགས་ཤིང་སྦས་ནས་དམན་ས་འཛིན་པ་དང་གཞན་གྱི་ཡོན་ཏན་བསྒྲགས་ནས་གྲགས་པ་ལྡན་པར་བྱ་དགོས་པའི་ཚུལ་ནི། ཇོ་བོ་རྗེས། བདག་གིས་ཉེས་པ་བསྒྲགས་བྱ་ཞིང་། །གཞན་གྱི་འཁྲུལ་བ་བཙལ་མི་བྱ། །བདག་གི་ཡོན་ཏན་སྦ་བྱ་ཞིང་། །གཞན་གྱི་ཡོན་ཏན་བསྒྲགས་པར་བྱ། །ཞེས་དང༌། མཐོ་ལ་ཕུན་ཚོགས་ཕྲག་དོག་མེད། །གྲོགས་དང་དམན་ལ་བརྙས་ཐབས་དང་། ཁྱད་དུ་གསད་པ་ཉིད་མི་བྱ། །རང་སྐྱོན་གཞན་གྱི་ཡོན་ཏན་བསྒྲགས། །གཞན་སྐྱོན་མི་གླེང་རང་མི་བསྟོད། །ཅེས་སོ།། 
 
 སྦྱོར་བས་སྒྲུབ་ཚུལ་བསྡུས་ཏེ་བསྟན་པ་ནི། མདོར་ན། སྔར་ཐོག་མ་མེད་པ་ནས་རང་ལ་གཅེས་པར་བཟུངསྟེ་བདག་འབའ་ཞིག་གི་བདེ་བ་སྒྲུབ་པའི་དོན་གྱི་ཕྱིར་དུ་ཡིད་ཁྱོད་ཀྱིས་སེམས་ཅན་གཞན་རྣམས་ལ་གནོད་པའི་རྣམ་གྲངས་ཇི་སྙེད་ཅིག་བྱས་པ་གང་དང་གང་ཡིན་པའི་གནོད་པའི་སྡུག་བསྔལ་དེ་༌་དང་དེ་ཐམས་ཅད་ནི་ཕྱིན་ཆད་སེམས་ཅན་གཞན་རྣམས་ཀྱི་ཕན་བདེ་སྒྲུབ་པའི་དོན་གྱི་ཕྱིར་དུ་བདག་ཉིད་ལ་ནི་ཕྱིར་འབབ་པར་གྱིས་ཤིག་སྙམ་དུ་བསམ་པར་བྱའོ།།
 
 དེ་ལྟ་བུའི་གཞན་གྱི་སྡུག་བསྔལ་གྱི་ཁུར་དེ་བདག་གིས་འཁུར་མི་ནུས་སོ་སྙམ་ན། བྱང་སེམས་བདག་འདི་ནི་གཉའ་དྲག་སྟེ་ཐོད་རྒྱལ་དུ་ཡོད་ཁམས་ཆེ་བའམ་ཁོང་ཤེད་ཆེ་བར་འགྱུར་བའི་ཚུལ་དུ་ཤེད་སྐྱེད་པར་བྱས་ནས་ནི་གནས་པར་མི་བྱ་སྟེ། དཔེར་ན་བག་མ་གསར་བའི་སྤྱོད་ཚུལ་བཞིན་དུ་རང་གཅེས་འཛིན་གྱིས་རང་དོན་སྒྲུབ་པ་སོགས་བྱ་བར་མི་འོས་པ་ལ་འཇུག་པ་ལ་འཛེམ་བག་བྱ་བའི་ངོ་ཚ་བ་དང་དེ་༌ལྟའི་བྱ་མི་འོས་པའི་ཉེས་པ་བྱས་ན་གཞན་གྱིས་སྨད་དུ་དོགས་པའི་འཇིགས་པ་སྟེ་ཁྲེལ་ཡོད་པའམ་ཉེས་པའི་རྣམ་སྨིན་ལ་འཇིགས་པ་དང་ཉེས་པ་ལ་མི་འཇུག་པའི་ཕྱིར་དུ་བག་ཡོད་པར་བྱས་ནས་དབང་བོའི་སྒོ་བསྡམས་པའམ་སྤྱོད་ལམ་ཐམས་ཅད་བསྣམས་ཏེ་ཉེ་བར་བཞག་པར་བྱའོ་ཞེས་ཏེ་གཞན་གྱི་གནོད་པའི་༌༌སྡུག་བསྔལ་ཐམས་ཅད་རང་གིས་བླངས་ནས་ཁེངས་དྲེགས་མེད་པར་ཉམས་ཆུང་བྱས་ནས་དམན་པའི་༌་༌་གནས་ལྷུར་བླངས་ཏེ་གནས་དགོས་ཞེས་པའོ། །གཉའ་དྲག་ལ་རྒྱ་དཔེ་དང་འགྲེལ་བར་ངག་རྩུབ་འགྱུར་ཚུལ་ཞེས་ཡོད་པའི་དོན་སྔ་མ་ལྟར་དང༌། འགའ་ཞིག་ཏུ། གཉའ་ཐག་ཅེས་ཡོད་པར་ཡང་བཤད་དོ། །
 
 གཞན་ཡང་སྔར་བཤད་པ་ལྟར་གྱི་གཞན་དོན་གྱི་བསམ་པ་དེ་བྱ་ལ་སྦྱོར་བས་ཀྱང་དེ་ལྟར་དུ་གནས་པར་བྱ་ཞིང་བསམ་སྦྱོར་གཉིས་ཀ་གཞན་དོན་ལ་བཀོལ་དུ་རུང་བར་བྱ་ལ། དེ་ལས་གཞན་དུ་ལྕགས་ཀྱུ་མེད་པའི་གླང་པོ་ལྟར་རང་འདོད་ཀྱི་བསམ་སྦྱོར་གཉིས་པོའི་དབང་དུ་གྱུར་ནས་རང་དོན་ཁོ་ན་ལས་གཞན་དོན་ལ་མི་འཇུག་པ་དེ་ལྟར་སེམས་ཁྱོད་ཀྱིས་ནམ་ཡང་མི་བྱ་བ་སྟེ་བྱ་མི་འོས་པ་ཡིན་ནོ་ཞེས་དེ་ལྟར་རང་གི་སེམས་འདི་ནི་གཉེན་པོ་དྲན་ཤེས་སོགས་ཀྱིས་ལས་སུ་རུང་བར་བྱས་ཏེ་རྟ་ཏུལ་བ་བཞིན་དུ་དབང་དུ་བྱ་སྟེ་གལ་ཏེ་འཇུག་ལྡོག་གི་ཚུལ་དེ་ལས་འདས་ནས་དབང་དུ་མ་གྱུར་པར་གཞན་དུ་གྱུར་ན་སེམས་ཁྱོད་གཉེན་པོའི་སྟོབས་ཀྱིས་ཚར་གཅད་པར་བྱའོ།།་ཡང་གཞན་དོན་སྒྲུབ་པ་སོགས་བྱ་འོས་པ་དེ་བྱ་ཞིང་དེ་ལྟར་བྱ་བ་ལ་རྟག་ཏུ་གནས་པར་བྱ་ཞིང་རང་དོན་སྒྲུབ་པ་ལྟ་བུ་དེ་ལྟར་བྱ་མི་འོས་པ་སེམས་ཁྱོད་ཀྱིས་མི་བྱ་བ་ཡིན་ནོ་ཞེས་དེ་ལྟར་སེམས་འདི་ནི་དབང་དུ་བྱ་སྟེ་ཞེས་བཤད་ཀྱང་ཆོག་གོ།དེ་བྱ་དེ་ལྟར་སོགས་ཀྱི་ཚིགས་བཅད་གཅིག་པོ་འདི་འོག་མའི་མདོར་པ་བསྟན་དུ་བྱས་ནས་མར་ལ་སྦྱར་ནས་འཆད་པ་ཡོད་ལ་དེ་ལྟར་བྱས་ན་ལེགས་པར་སྣང་ངོ་།།
 
 གཉིས་པ་རྩུབ་མོའི་སྒོ་ནས་ཚར་གཅོད་པ་ལ་གཉིས། ཡིད་ཚར་གཅོད་པ། ལུས་ཚར་གཅོད་པའོ།།དང་པོ་ནི། འོན་ཏེ་དེ་ལྟར་སོགས་ཏེ། དེ་ཡང་འདི་ཡན་ཆད་ནི་བདག་གཞན་བརྗེས་ནས་སྦྱོར་བས་རྗེས་སུ་སྒྲུབ་ཚུལ་དངོས་ཡིན་ལ་དེ་ལྟར་སྦྱོར་བས་ཉམས་སུ་ལེན་པའི་དུས་སུ་སེམས་དབང་དུ་མ་གྱུར་ན་ཚར་བཅད་ནས་སེམས་དབང་དུ་བྱ་ཚུལ་ལ། རང་དོན་སྒྲུབ་ན་ཚར་གཅོད་པ་ནི། འོན་ཏེ་བཤད་མ་ཐག་པ་དེ་ལྟར་རང་གིས་རང་ལ་འཇམ་པོའི་སྒོ་ནས་བསྒོས་ཏེ་གདམས་ཀྱང་ནི་རང་གི་སེམས་ཁྱོད་ཀྱིས་དེ་ལྟར་ཚུལ་བཞིན་དུ་ཉམས་སུ་ལེན་པར་མི་བྱེད་པར་ཉོན་མོངས་པས་དབང་མེད་དུ་བྱས་པ་སོགས་ལ་སྙད་བཏགས་ནས་རང་དོན་སྒྲུབ་པ་ལ་འཇུག་གཞན་དོན་སྒྲུབ་པ་ལ་མི་འཇུག་པ་དེ་ལྟ་བུའི་ཚུལ་གྱིས་བླང་དོར་ཕྱིན་ཅི་ལོག་ལ་ཞུགས་པར་གྱུར་ན་ལུས་བེམ་པོ་ཡིན་པས་ཉེས་པ་མེད་ཀྱི་རང་གཅེས་འཛིན་གྱི་སེམས་ཉོན་མོངས་པ་ཅན་ཁྱོད་ལ་འདི་ཕྱིའི་ཉེས་པ་དང་སྐྱོན་གྱི་རིགས་ཡོད་དོ་ཅོག་ཀུན་བསྟེན་པས་ན་སྤང་བྱར་གྱུར་པའི་ཉོན་མོངས་ཅན་གྱི་སེམས་ཁྱོད་ཉིད་ཁོ་ན་གཉེན་པོའི་སྟོབས་ཀྱིས་ཚར་གཅད་པར་བྱ་བ་བཟང་དེ་ཉེས་པའི་རྩ་བ་ཁྱོད་ལས་གཞན་མེད་པས་སོ་ཞེས་རང་གི་སེམས་རང་ལས་ཐ་དད་པ་བཞིན་དུ་བརྟགས་ནས་གདམས་པ་བཞིན་མི་བྱེད་ན་ཚར་གཅོད་འོས་པར་བསྟན་པའོ། །
 
 ཚར་གཅོད་མི་ནུས་སོ་སྙམ་ན། རང་ཁོ་ན་གཅེས་པར་འཛིན་པའི་ཉོན་མོངས་པ་ཅན་གྱི་སེམས་ཁྱོད་ཀྱིས་རྒྱུ་ལས་ངན་མང་དུ་བསགས་ནས་འབྲས་བུ་ངན་སོང་གསུམ་སོགས་ལོག་པར་ལྟུང་བའི་གནས་སུ་ཁྲིད་དེ་སྡུག་བསྔལ་མི་བཟད་པ་དུ་མ་ལ་སྦྱར་ནས་ཁོ་བོ་གནས་སྐབས་གང་དུའམ་གར་བརླག་པར་བྱས་པའི་སྔོན་གྱི་དུས་དེ་ནི་ཁྱོད་ཀྱི་རང་བཞིན་མ་མཐོང་བས་ཉེས་པའི་རྩ་བར་མ་ཤེས་པའི་དུས་གཞན་ཡིན་ལ། དེའི་དུས་སུ་ཁྱོད་སྟོབས་དང་ལྡན་པས་ཁོ་བོ་ལ་གནོད་པའི་གླགས་རྙེད་ནའང་ད་ནི་སྔར་དང་མི་མཚུངས་ཏེ་ངས་ཁྱོད་ཀྱི་རང་བཞིན་མཐོང་ནས་ཉེས་པ་ཐམས་ཅད་ཀྱི་རྩ་བ་ཁྱོད་ཁོ་ན་ཡིན་པར་ཤེས་ནས་ངེས་ཟིན་པས་ད་ནི་ཁྱོད་ལས་ངན་བསགས་པའི་ཕྱིར་དུ་ལོག་པའི་ལམ་གང་དུ་འགྲོ་སྟེ་གང་དུ་ཡང་འགྲོ་དབང་མེད་ལ་འགྲོས་པར་ཡང་མི་ནུས་པས་ཁྱོད་ཀྱིས་གླགས་ཅུང་ཟད་ཀྱང་མི་རྙེད་ལ། ཁོ་བོས་ཁྱོད་ཀྱི་རང་བཞིན་ཤེས་ནས་སྟོབས་དང་ལྡན་པར་གྱུར་པས་ན་རང་གཅེས་པར་བཟུང་ནས་བདག་དོན་འབའ་ཞིག་བྱེད་པའི་ཉོན་མོངས་པ་ཅན་གྱི་སེམས་ངན་པ་ཁྱོད་ཀྱི་དྲེགས་པའམ་ཁེངས་ཤེད་དང་ང་རྒྱལ་ཀུན་གཉེན་པོའི་སྟོབས་ཀྱིས་རྩ་བ་ནས་གཞོམ་པར་བྱའོ།།
 
 དེས་ན་རང་གཅེས་འཛིན་ཁྱོད་ཀྱིས་ད་དུང་དུ་ཡང་ངན་པ་ལང་ཤོར་ལ་སོང་བའི་དབང་གིས་སྔར་བཞིན་མ་། དུ་བདག་ལ་རང་གི་དོན་འབའ་ཞིག་བྱར་ཡོད་སྙམ་པ་དང་བྱེད་དབང་ཡོད་སྙམ་དུ་སེམས་པའི་བསམ་པ་༌དམན་པ་ཐ་ཆད་པ་དེ་དོར་ཅིག་ད་ནི་རང་དོན་འབའ་ཞིག་པ་ཅུང་ཟད་ཀྱང་བྱར་མེད་ལ་བྱེད་དུ་ཡང་མི་གཞུག་གོ་ཞེས་ཚར་གཅོད་ནུས་པས་བཀའ་ཉན་པར་བསྐུལ་བའོ།།ག ཞན་དོན་སྒྲུབ་པ་ལ་སྦྱར་བ་ནི། རང་དོན་སྒྲུབ་རྒྱུ་མེད་པ་ཅིའི་ཕྱིར་སྙམ་ན། བདག་གཞན་ཕན་ཚུན་བརྗེས་པའི་སྒོ་ནས་བདག་གིས་སེམས་ཅན་གཞན་རྣམས་ལ་ཁྱོད་བཙོངས་ཟིན་གྱིས་སམ་བཙོང་གིས་ད་ནི་རང་ལ་མི་དབང་བར་གཞན་ཁོ་ན་ལ་དབང་བ་ཡིན་པས་སེམས་ཁྱོད་ཀྱིས་ཀྱང་དེ་ལྟར་ཤེས་པར་གྱིས་ལ་ཕྱིན་ཆད་གཞན་དོན་སྒྲུབ་པ་ལ་ནམ་ཡང་སྐྱོ་བར་མ་སེམས་པར་སེམས་ཅན་གཞན་གྱི་བྱ་བའི་ཁུར་༌འཁྱེར་བའམ་ཅི་དགོས་པའི་དོན་བྱེད་པ་ལ་ཞོ་ཤ་ཕུལ་བའམ་དྲིན་བྱིན་ནས་གུས་པ་དང་བཅས་པས་གཞན་གྱི་བྱ་བ་རྣམས་སྒྲུབ་པ་ལ་ཞུགས་ཤིག 
 
 ངས་ཉེས་པ་དེ་ཙམ་མ་བྱས་པས་གཞན་ལ་བཙོང་ཅི་དགོས་སྙམ་ན། གལ་ཏེ་བདག་གཅེས་པར་བཟུང་ནས་རང་དོན་འབའ་ཞིག་ཆེད་ཆེར་བྱས་ནས་སྔར་བཞིན་བག་མེད་པར་གྱུར་ནས་ཁྱོད་སེམས་ཅན་རྣམས་ལ་མ་བཙོངས་ཤིང་མ་བྱིན་པར་བདག་གིར་བྱས་ན་རང་གཅེས་འཛིན་ཁྱོད་ཀྱིས་སྔར་བཞིན་སྡིག་པའི་ལས་བྱས་ནས་སླར་ཡང་ཁོ་བོ་དམྱལ་བ་ཡི་སྲུང་མའི་མ་ཆད་པ་གཅོད་མཁན་གྱི་གཤིན་རྗེའི་སྐྱེས་བུ་རྣམས་ལ་སྦྱིན་ནས་སྡུག་བསྔལ་མི་བཟད་པ་ལ་སྦྱོར་དུ་ངེས་པ་སྟེ་ཐེ་ཚོམ་མེད་དོ་སྙམ་ནས་ཁྱོད་གཞན་ལ་བཙོངས་པ་ཡིན་ནོ། །
 
 ངས་ཁྱོད་ལ་དེ་འདྲའི་གཅོད་པ་ནམ་བྱས་སྙམ་ན།སྔར་ཡང་དེ་ལྟར་བདག་གཅེས་འཛིན་ཁྱོད་རང་གི་རྗེས་སུ་ཞུགས་ནས་མཐུན་པར་སྤྱད་པས་ཁྱོད་ཀྱིས་རེ་ལྟ་ཞིག་སྟེ་ལན་གྲངས་དུ་མར་ཁོ་བོ་དམྱལ་བའི་སྲུང་མ་རྣམས་ལ་བྱིན་པས་ཡུན་རིང་པོར་མཐའ་མེད་པའི་བ་སྡུག་བསྔལ་གྱི་གནོད་པ་ལ་སྦྱར་བར་བྱས་ལ་ད་དུང་ཡང་ཁྱོད་ཀྱི་དབང་དུ་གྱུང་ན་ཕན་པའི་ཟོལ་གྱིས་བསླུས་ནས་དགྲ་མ་རུངས་པ་བཞིན་དུ་སྡུག་བསྔལ་མི་བཟད་པ་དུ་མ་ལ་སྦྱར་བར་ངེས་སོ་སྙམ་དུ་ད་ནི་སྔར་གནོད་པ་མང་པོ་བྱས་པའི་འཁོན་རྣམས་དྲན་པར་བྱས་ཏེ་གཉེན་པོ་བསྟེན་ནས་རང་གཅེས་འཛིན་༌་ཁྱོད་ཀྱིས་རང་དོན་འབའ་ཞིག་སྒྲུབ་པར་སེམས་པའི་བསམ་པ་ཐ་ཆད་དེ་ཉིད་རྩ་བ་ནས་གཞོམ་པར་བྱའོ་ཞེས་རང་གི་སེམས་ལ་དྲག་ཏུ་བསྣུན་ནས་གཉེན་པོས་ཚར་བཅད་པའོ། །
 
 དོན་དེ་དག་བསྡུ་ས་ཏེ་བསྟན་པ་ནི། གལ་ཏེའམ་དེ་སྟེ་བདག་ནི་དུས་གཏན་དུ་དགའ་ཞིང་བདེ་བ་གྱ་ནོམ་པ་ཐོབ་པར་འདོད་ན་རང་ལ་བདག་གི་བར་ཆགས་ཤིང་ཞེན་པའི་དབང་གིས་གཅེས་པར་བཟུང་ནས་དགའ་ཞིང་ཞེན་པར་མི་བྱ་ལ། དེ་སྟེ་བདག་ནི་འཇིགས་པ་དང་སྡུག་བསྔལ་ཐམས་ཅད་ལས་དུས་གཏན་དུ་བསྲུང་བར་འདོད་ན་གཞན་སེམས་ཅན་དག་དུས་རྟག་ཏུ་གཅེས་པར་བཟུང་སྟེ་རྣམ་པ་ཀུན་ནས་སྲུང་ཞིང་བསྐྱང་བར་བྱའོ། །འགྲེལ་ཆེན་དུ་འདི་སླར་ཡང་འཇམ་ཞིང་ཞི་བའི་སྒོ་ནས་གདམས་པ་ཡིན་ཞེས་གསུང་ངོ༌།།
 
 གཉིས་པ་ལུས་ཚར་གཅོད་པ་ནི། །ཇི་ལྟ་ཇི་ལྟར་སོགས་ཏེ། །དེའང་སྦྱོར་བས་ཉམས་སུ་ལེན་པ་དུས་སུ་ལུས་དབང་དུ་བྱ་བ་ལ། ལུས་སོགས་ལ་ཆགས་ཤིང་ཞེན་པའི་ཉེས་དམིགས་ནི། རང་དོན་དུ་མ་ཟད་གཞན་དོན་སྒྲུབ་པ་སོགས་ལའང་མཁོ་བས་ན་ལུས་འདི་ལ་སྲེད་ཞེན་གྱིས་གཅེས་སྤྲས་བྱས་ནས་༌་བསྐྱང་རིགས་སོ་སྙམ་ན། མི་རིགས་ཏེ། ཇི་ལྟ་ཇི་ལྟར་རང་བཞིན་ཕྱིན་ཅི་ལོག་ཏུ་གྱུར་པའི་ལུས་འདི་ཉིད་ལ་ནི་ཆགས་ཤིང་ཞེན་ནས་ཟས་གོས་སོགས་བདེ་བའི་ཡོ་བྱད་ཅི་དང་ཅི་དགོས་པ་ཐམས་ཅད་བསྒྲུབས་ནས་གཅེས་སྤྲས་ཀྱིས་ཡོངས་སུ་སྐྱོང་བར་བྱེད་པར་གྱུར་པ་དེ་ལྟ་དེ་ལྟར་སྔར་བས་ཀྱང་ཤིན་ཏུ་ནི་བཟེ་རེ་ཅན་ཏེ་འདོད་པའི་དངོས་པོ་ཆུང་ངུ་ཙམ་མ་གྲུབ་ནའང་སྡུག་བསྔལ་ཆེན་པོ་འབྱུང་ལ་སྡུག་བསྔལ་ཆུང་ངུ་ཙམ་ཡང་བསྲན་མི་ནུས་པའི་བཟོད་བསྲན་ཆུང་བར་གྱུར་པ་ཉིད་དུ་ལྷུང་བར་གྱུར་ནས་ཅིས་ཀྱང་སྐྱོང་མི་ནུས་པས་ཤིན་ཏུ་གསོ་དཀའ་བ་དང་དགང་དཀའ་བར་འགྱུར་བའི་ཕྱིར་རོ།།
 
 དེ་ལྟར་གྱུར་ནའང་འདོད་པ་ཐམས་ཅད་བསྒྲུབས་པས་ཆོག་གོ་སྙམ་ན། དེ་ལྟར་བཟེ་རེ་ཅན་དུ་ལྷུང་བར་གྱུར་པས་སླར་ཡང་སྲིད་པ་ཇེ་ཆེར་འཕེལ་ནས་འདོད་པ་ཆེ་ཞིང་ཆོག་མི་ཤེས་པར་གྱུར་པ་དེ་ཡི་ཡང་འདོད་པའི་རེ་བ་ནི་འཛམ་བུའི་གླིང་ལ་སོགས་པའི་ས་སྟེང་འདི་ཐམས་ཅད་ཡོངས་སུ་གང་བའི་ལོངས་སྤྱོད་ཀྱིས་ཀྱང་ཡོངས་སུ་སྐོང་ཞིང་རྫོགས་པར་ནུས་པ་ནམ་ཡང་ཡོད་པ་མིན་ན་འདོད་ཆེན་དེ་ཡི་འདོད་པ་ཐམས་ཅད་སུས་རྫོགས་པར་སྒྲུབ་པར་བྱེད་ནུས་ཏེ་སུས་ཀྱང་མི་ནུས་སོ། །དེ་ཡང་དཔེར་ན་རྒྱལ་པོ་ང་ལས་ནུ་དང་རྒྱལ་པོ་གྲགས་པ་མཐའ་ཡས་གླིང་བཞིའི་བདག་པོར་གྱུར་པས་མ་ངོམས་ཤིང་སླར་ཡང་ལྷའི་ཟབ་དབང་པོ་བརྒྱ་བྱིན་གྱི་སྟན་བྱེད་ཐོབ་ནས་བརྒྱ་བྱིན་སུམ་ཅུ་རྩ་དྲུག་རེའི་རིང་ལ་དེར་བསྡད་ནས་སུམ་ཅུ་རྩ་གསུམ་མན་ཆད་ཀྱི་འདོད་པའི་ལོངས་སྤྱོད་ཐམས་ཅད་ལ་དབང་བྱས་ནས་སྤྱད་ཀྱང་ད་དུང་དེས་ཀྱང་མ་ངོམས་མ་ཆོག་པར་མཐར་འཛམ་བུའི་གླིང་གི་སྟེང་དུ་ལྷུང་ནས་ཤི་བའི་དུས་བྱས་པར་གསུངས་པ་ལྟར་རོ། ༈།དེ་ལྟར་འདོད་པས་མི་ངོམས་པ་ནི། ཚོམས་ལས། ཀར་ཤ་པ་ཎའི་ཆར་བབས་ཀྱང༌། །འདོད་པ་རྣམས་ཀྱིས་ངོམས་མི་འགྱུར། །འདོད་པ་མནོག་ཆུང་ཉེས་མང་བར། །མཁས་པ་རྣམས་ཀྱིས་ཁོང་དུ་ཆུད། །གངས་ཅན་དང་ནི་མཉམ་པ་ཡི། །གསེར་གྱི་རི་བོ་ཡོད་གྱུར་ཀྱང་། །ནོར་དེས་གཅིག་ཀྱང་།མི་ཚིམ་པར། །རྟོགས་པར་གྱིས་ལ་ལེགས་པར་སྤྱོད། །ཅེས་དང༌། ཡབ་སྲས་མཇལ་བ་ལས་ཀྱང་། ཆུ་བོ་རྣམས་ཀྱིས་ནམ་དུ་ཡང་། །རྒྱ་མཚོ་ངོམས་པར་མི་འགྱུར་ཏེ། །དེ་བཞིན་འདོད་པ་བསྟེན་བྱས་ན། །གཞེར་ཡང་ངོམས་པར་མི་འགྱུར་རོ། །ཤིང་དང་རྩ་དག་རབ་བསྲེགས་ཀྱང་། །མེ་ནི་ངོམས་པར་མི་འགྱུར་རོ། །དེ་བཞིན་འདོད་པ་བསྟེན་བྱས་ན། །འདོད་པའི་ལོངས་སྤྱོད་ངོམས་མི་མྱོང་། །ཞེས་སོགས་དཔེ་དུ་མས་བསྟན་ལ། །གཞན་ཡང་ས་སྟེང་འབྲུ་རྣམས་ཐམས་ཅད་དང༌། །གསེར་དང་ཕྱུགས་དང་ནད་མེད་རྣམས། །དེ་དག་ཀུན་གྱིས་གཅིག་མི་ངོམས། །ད་ལྟར་ཤེས་པ་ཞི་བར་གྱིས། །ཞེས་སོ། །
 
 དེ་ལྟར་འདོད་པའི་རེ་བ་རྫོགས་པར་བྱེད་པའི་ནུས་པ་མེད་བཞིན་དུ་འདོད་ཡོན་ལ་ཧ་ཅང་རེ་བ་ཆེ་བས་ནི་འདོད་ཆགས་ཤས་ཆེར་སྐྱེད་ཅིང་འདོད་པའི་གེགས་བྱེད་པ་ལ་སེམས་ཁོང་ནས་འཁྲུགས་པའི་ཞེ་སྡང་བར་འགྱུར་བ་སོགས་ཉོན་མོངས་སྐྱེ་བ་དང༌། དེ་ལ་བརྟེན་ནས་དགེ་བའི་བསམ་པ་སྤྱི་དང་ཁྱད་པར་བསམ་པ་བཟང་པོ་བྱང་ཆུབ་ཀྱི་སེམས་ཉམས་པ་དང་དེ་ནས་གཞན་གནོད་ཀྱི་བསམ་པ་ངན་པའང་སྐྱེ་བར་འགྱུར་ཞིང་སྦྱོར་བ་གཞན་ལ་གནོད་པ་བྱེད་པའང་འབྱུང་བར་འགྱུར་ལ་དེ་ལ་བརྟེན་ནས་མི་འདོད་པའི་སྡུག་བསྔལ་དུ་མའང་འབྱུང་བར་འགྱུར་རོ། །ཡང་འདོད་པ་ལ་མངོན་པར་ཞེན་པས་ངལ་ཞིང་དུབ་པས་ཉོན་མོངས་པར་གྱུར་ནས་སྡུག་བསྔལ་སྐྱེ་བ་དང་འདོད་པ་མ་གྲུབ་པས་བསམ་པ་ཉམས་པ་ཡིད་མི་བདེ་བའང་སྐྱེ་བར་འགྱུར་ཞེས་ཀྱང་གསུངས་སོ། །དང་པོ་འདོད་པའི་ཡུལ་ཆུང་ངུ་འདོད་ཀྱང་གོང་འཕེལ་དུ་གྱུར་ནས་ཆོག་མི་ཤེས་པར་འགྱུར་བ་ཉེར་དགའ་མར་ཁུ་ལ་ཆགས་པ་བཞིན་ཡིན་པར་བུ་སྟོན་གསུང་ངོ༌།།ཆགས་ཞེན་བསྐྱུངས་པའི་ཕན་ཡོན་ནི། སྐྱེས་བུ་གང་ཞིག་ལུས་དང་འདོད་པའི་ཡོན་ཏན་དུ་གྱུར་པའི་ལོངས་སྤྱོད་ཀུན་ལ་ཆགས་ཞེན་གྱིས་རེ་ལྟོས་མེད་པར་འདོད་ཆུང་ཆོག་ཤེས་དང་ལྡན་པ་དེ་ཡི་ཕུན་སུམ་ཚོགས་པའི་ལོངས་སྤྱོད་ནི་ཟད་མི་ཤེས་པས་དེ་ལ་ཡོ་བྱད་ཀྱིས་ཕོངས་ཤིང་བྲེལ་བ་ནི་ནམ་ཡང་འབྱུང་མི་སྲིད་དོ། །དེ་ལྟར་འདོད་ཆུང་ཆོག་ཤེས་དང་ལྡན་པ་ནི་ནོར་རྫས་སོགས་མེད་ཀྱང་འབྱོར་བའི་ལོངས་སྤྱོད་ཆེན་པོ་དང་ལྡན་པ་ཡིན་ལ། འདོད་པ་ཆེ་ཞིང་ཆོག་ཤེས་མེད་ན་འབྱོར་བའི་ལོངས་སྤྱོད་ཇི་ཙམ་མང་བ་དེ་ཙམ་གྱིས་ཡིད་ལ་གདུང་བ་སྐྱེད་པར་བྱེད་པ་ཡིན་ཏེ། དེས་པས་ཞུས་པ་ལས། བྱེ་བ་སྟོང་ཕྲག་གཏེར་ཡོད་ཀྱང༌། །གང་དག་ལ་ནི་གཏོང་མེད་པ། །དེ་དག་འཇིག་རྟེན་འདིར་དབུལ་ཞེས། །ཐོས་མང་རྣམས་ཀྱིས་དེ་སྐད་བཤད། །གང་ལ་ཟན་གཅིག་མེད་བཞིན་དུ། །དེ་ནི་གཏོང་ལ་རབ་གནས་པ། །དེ་ནི་འཇིག་རྟེན་ནོར་ཆེ་ཞེས། །ཡང་དག་གཟིགས་པ་རྣམས་ཀྱིས་བཤད། །ཅེས་དང༌། བཤེས་སྤྲིང་ལས་ཀྱང༌། ནོར་རྣམས་ཀུན་གྱི་ནང་ན་ཆོག་ཤེས་པ། །རབ་མཆོག་ལགས་པར་ལྷ་མིའི་སྟོན་པས་གསུངས། །ཀུན་ཏུ་ཆོག་ཤེས་མཛོད་ཅིག་མཆོག་མཁྱེན་ན། །ནོར་མི་བདོག་ཀྱང་ཡང་དག་འབྱོར་བ་ལགས། །དེས་པ་བདོག་མང་ཇི་ལྟར་སྡུག་བསྔལ་བ། །འདོད་པ་ཆུང་རྣམས་དེ་ལྟ་མ་ལགས་ཏེ། །ཀླུ་མཆོག་རྣམས་ལ་མགོ་བོ་ཇི་སྙེད་པ། །དེ་ལས་བྱུང་བའི་སྡུག་བསྔལ་དེ་སྙེད་དོ། །ཞེས་གསུངས། 
 
 ངོམས་ཤིང་ཚིམ་པ་མེད་པའི་རྒྱུ་མཚན་དེ་ལྟ་བས་ན་ལུས་ཀྱི་འདོད་པ་སྟེ་ལུས་གསོ་ཞིང་སྐྱོང་བའི་ཆེད་དུ་ཉེ་བར་མཁོ་བའི་ཟས་གོས་ཡོ་བྱད་སོགས་ཀྱི་དངོས་པོ་བཟང་པོ་ལ་ཞེན་ཅིང་ཆགས་པའི་འདོད་པ་ལ་ནི་གཉེན་པོ་བསྟེན་ནས་ཚོད་མ་བཟུང་ན་ནམ་ཡང་ངོམས་པ་དང་ཆོག་པ་མེད་པར་གོང་འཕེལ་དུ་འགྱུར་བའི་ཕྱིར་དང་པོ་ནས་འདོད་ཡོན་ལ་ཆགས་པ་སྐྱེ་བའི་སྐབས་དབྱེ་བར་མི་བྱ་སྟེ་བྱས་ན་འདོད་པའི་ཡུལ་ཡོད་དོ་ཅོག་ལ་ཆགས་སྲེད་གོང་འཕེལ་དུ་འགྱུར་བའི་ཕྱིར་རོ།།དེ་ལྟ་ནའང་ཉེར་མཁོའི་ཡོ་བྱད་ངན་ངོན་ལས་ཡོ་བྱད་ཀྱི་དངོས་པོ་བཟང་པོ་ལ་ཆགས་ཞེན་འགོག་མི་ནུས་སོ་སྙམ་ན། ཡོ་བྱད་གང་ཞིག་གཏོང་བའི་སེམས་མི་སྐྱེ་ལ་སེམས་ཆགས་པས་གཞིར་གྱུར་པའི་ཡིད་དུ་འོང་བའི་ཡོ་བྱད་ཀྱི་དངོས་པོ་ལ་ནི་དེ་བས་ཀྱང་ཆགས་ཞེན་འགོག་དགོས་པས་དེ་ལྟ་བུའི་ཡོ་བྱད་ནི་དང་པོ་ནས་གང་ཡང་མི་བསྲེལ་ཞིང་མི་འཛིན་པར་ངན་ངོན་ཙམ་གྱིས་ཆོག་པར་བྱ་བ་དེ་ནི་ནོར་དང་ལོངས་སྤྱོད་ཀྱི་ནང་ནས་མཆོག་ཏུ་གྱུར་པའི་དངོས་པོ་བཟང་པོ་ཡིན་ཏེ་དེ་འདྲ་བའི་ཡོ་བྱད་ནི་དང་པོ་སྒྲུབ་སླ་ལ་བར་དུ་ཞེན་ཆགས་ཆུང་བ་དང་མཐར་བརླག་པའི་སྡུག་བསྔལ་ཆེན་པོ་མི་སྐྱེད་པས་སོ། །སྲེད་མེད་ཀྱི་བུས་ཞུས་པར། དངོས་པོ་གང་ལ་དེ་གཏོང་བའི་སེམས་མི་སྐྱེ་བ་དེ་དང་གཏོང་བའི་བློ་མི་འཇུག་པའི་དངོས་པོ་དེ་བསྲེལ་བར་མི་བྱའོ། །ཡོངས་སུ་འཛིན་པ་གང་ལ་སྤོང་བའི་སེམས་མི་སྐྱེ་བའི་ཡོངས་སུ་འཛིན་པ་དེ་ཡོངས་སུ་གཟུང་བར་མི་བྱའོ། །ཞེས་སོགས་གསུངས།་
 
 ལུས་ལ་ཡང་ཆགས་ཤིང་ཞེན་མི་རིགས་པའི་རྒྱུ་མཚན་ལ། བོང་བ་དང་སྡོང་རུལ་སོགས་དང་ཁྱད་མེད་པས་ཆགས་མི་རིགས་པ་ནི། ཡོ་བྱད་བཟང་པོ་ལ་ཆགས་མི་རིགས་ཀྱང་རང་གི་ལུས་ལ་ཞེན་པ་ལ་ཉེས་པ་མེད་དོ་སྙམ་ན། ད་ལྟ་ལུས་འདི་གཅེས་སྤྲས་བྱས་ནས་ཟས་གོས་ཀྱིས་བསྐྱངས་ཀྱང་ཐ་མར་ཤི་བའི་ཚེ་མེར་བསྲེགས་ནས་ཐོལ་བའི་མཐར་གཏུགས་པའམ་དེ་མིན་ཀྱང་མཐར་རྡུལ་ཕྲན་དུ་དེངས་ནས་ཐལ་བའི་མཐར་གཏུགས་ཤིང་དེར་ཟད་པར་འགྱུར་ཞིང་ད་ལྟ་གསོན་པའི་དུས་སུ་ཡང་ལུས་རང་ཉིད་ཤིང་དང་བོང་བ་ལྟར་མི་གཡོ་ཞིང་རླུང་སེམས་གཞན་གྱི་སྟོབས་ཀྱིས་སྒུལ་བསྐྱོད་བྱས་ནས་འགྲོ་འདུག་ཉལ་༌་འཆག་ལ་སོགས་པའི་བྱ་བ་བྱེད་དགོས་པ་དང༌། མི་གཙང་བ་ཤ་ཁྲག་སོགས་ཀྱི་རང་བཞིན་ལས་གྲུབ་པའི་གཟུགས་ཀྱི་ཕུང་པོ་ནི་འཇིགས་པ་མི་བཟད་པ་ཐམས་ཅད་ཀྱི་གཞིར་གྱུར་པ་ཡིན་ན་དེ་ལྟ་བུའི་ལུས་དམན་པ་སྙིང་པོ་ཅི་ཡང་མེད་པ་འདི་ལ་སེམས་ཁྱོད་ཀྱིས་ཅིའི་ཕྱིར་བདག་ཏུ་འཛིན་ཏེ་བདག་ཏུ་འཛིན་པའི་རྒྱུ་མཚན་ཅིའང་མེད་པས་འདི་ལའང་བདག་ཏུ་འཛིན་མི་རིགས་སོ། །དེ་ལྟར་བཤེས་སྤྲིང་ལས།ལུས་མཐའ་ཐལ་བ་མཐར་སྐམ་མཐར་འདྲུལ་ཞིང༌། །ཐ་མར་མི་གཙང་སྙིང་པོ་མ་མཆིས་པ། །རྣམ་པར་འཇིག་དེངས་མྱགས་པར་འགྱུར་བ་སྟེ། །སོ་སོར་འགྱེས་ཆོས་ཅན་དུ་མཁྱེན་པར་མཛོད། །ཅེས་གསུངས་ལ། དེ་བཞིན་དུ་མདོ་ལས་ཀྱང་། དགེ་སློང་དག་ཤི་ཞིང་དུས་ལས་འདས་པའི་ལུས་ཉེ་དུ་རྣམས་ཀྱིས་མེར་བསྲེགས་པའམ་ཆུར་བསྐྱུར་བའམ་ས་འོག་ཏུ་འཇུག་པར་བྱེད་ཅིང་ཡང་ན་རླུང་དང་ཉི་མ་དག་གིས་སྐེམ་པར་འགྱུར་རོ། །ཡང་ན་ནི་དུད་འགྲོའི་སྐྱེ་གནས་སུ་གཏོགས་པའི་སྲོག་ཆགས་སྣ་ཚོགས་ཀྱིས་ཟ་བར་འགྱུར་རོ་ཞེས་གསུངས་པ་ལྟར་རོ། །
 
 ཤི་ནས་དགོས་པ་མེད་ཀྱང་གསོན་པའི་ལུས་འདི་བཟུང་བར་རིགས་སོ་སྙམ་ན།ཆོས་ལ་བཀོལ་བའི་ཆེད་ཡིན་ན་མ་གཏོགས་གསོན་ནམ་ཡང་ན་མཐར་ཤི་ཡང་བླའི་རྨོངས་པའི་སེམས་པ་དག་ལ་ལུས་མི་གཙང་བའི་ཕུང་པོ་འཁྲུལ་འཁོར་ལྟར་གཞན་སྟོབས་ཀྱི་གཡོ་འགུལ་བྱེད་པའི་བེམ་པོ་འདིས་ཅི་ཞིག་བྱ་སྟེ་དགོས་པ་མེད་ལ། གཡོ་བ་མེད་པའི་བོང་བ་དང་སྡོང་དུམ་ལ་སོགས་པ་དང་ལུས་བེམ་པོ་འདི་ལ་ཁྱད་པར་ཅི་ཞིག་ཡོད་ན་སྟེ་ཅི་ཡང་མེད་དོ།།འོན་ཏེ་བདག་ཏུ་འཛིན་པའི་གཞི་ཡིན་པ་ཉིད་ཀྱིས་ཁྱད་ཡོད་དོ་སྙམ་དུ་སེམས་ན། རང་ལ་རྗེས་སུ་བརྩེ་བས་ཀྱི་ཧུད་སེམས་རྨོངས་པ་ཁྱོད་ཀྱིས་ཅིའི་ཕྱིར་འདི་ལ་བདག་གི་ལུས་སོ་སྙམ་དུ་འཛིན་པའི་ང་རྒྱལ་ཅིའི་ཕྱིར་སེལ་བར་མི་བྱེད་དེ་གཉེན་པོའི་སྟོབས་ཀྱིས་ལུས་ལ་བདག་གམ་བདག་གིར་འཛིན་པ་བསལ་ནས་རྒྱུན་གཅོད་པར་རིགས་སོ་ཞེས་འདོམས་པའོ།།
 
 བདག་གི་ལུས་སོ་སྙམ་དུ་ཞེན་པ་བསལ་དགོས་པ་ཅིའི་ཕྱིར་སྙམ་ན། བདག་གི་ལུས་སོ་ཞེས་འདི་གཅེས་པར་བཟུང་ནས་ཡིད་ཁྱོད་ཀྱིས་ཆགས་ཤིང་ཞེན་པས་སྨན་དང་ཟས་གོས་སོགས་བསྟབས་ནས་ལུས་ཀྱི་རིམ་གྲོ་དང་ཁ་ཏ་བྱས་ཏེ་གཅེས་པར་བསྐྱངས་པ་ཡིས་དགོས་པའི་དོན་ཅིའང་མེད་པའི་སྡུག་བསྔལ་དང་སྡུག་བསྔལ་གྱི་རྒྱུ་མང་པོ་ཉེ་བར་བསགས་ནས་འདི་ལ་ཕན་འདོགས་བྱེད་པ་ལ་རྗེས་སུ་ཆགས་པ་དང་གནོད་འཚེ་བྱེད་པ་ལ་ཁོང་ཁྲོ་བ་དང་བཅས་པའི་སྒོ་ནས་ཤིང་འགལ་དུམ་དང་མཚུངས་པའི་ལུས་འདི་ལ་ཆགས་ཞེན་གྱིས་གཅེས་པར་བཟུང་སྟེ་བསྐྱངས་པས་ཅི་ཞིག་བྱ་སྟེ་རང་ལ་དྲིན་ལན་གཟོ་བ་དང་ཕན་བདེ་སྐྱེད་པ་སོགས་ཀྱི་དགོས་པ་ཅིའང་མེད་པས་ན་དེའི་དོན་དུ་ཆགས་སྡང་བྱེད་པ་ནི་མི་རིགས་སོ།།
 
 ཕན་གནོད་དང་བསྟོད་སྨད་སོགས་མི་ཤེས་པས་ཆགས་མི་རིགས་པ་ནི། དེ་ལྟར་ལུས་ཀྱི་དོན་དུ་ཆགས་སྡང་བྱེད་མི་རིགས་པའི་རྒྱུ་མཚན་ཡང་ད་ལྟ་གསོན་པའི་དུས་སུ་བདག་གིས་འདི་ལྟར་ཟས་གོས་སོགས་སྦྱར་ནས་གཅེས་པར་བསྐྱངས་པའམ་མཐར་ཤི་བའི་དུས་སུ་བྱ་རྒོད་དང་ཅེ་སྤྱང་སོགས་ཀྱིས་ཟོས་ཨཔར་གྱུར་ཀྱང་རུང་སྟེ་ལུས་བེམ་པོ་ཁོ་རང་གི་ངོས་ནས་ཕན་བཏགས་པ་ལ་རྗེས་སུ་ཆགས་པ་མེད་ཅིང་གནོད་འཚེ་བྱེད་པ་ལ་ཞེ་སྣང་བའང་ཡོད་པ་མིན་ན་རྒྱུ་མཚན་ཅི་སྟེའམ་ཅིའི་ཕྱིར་ཕན་གནོད་སོགས་གང་ཡང་མི་ཤེས་པའི་བེམ་པོ་དེ་ལ་བདག་ཉིད་ཆགས་པར་བྱེད་ཆགས་པར་བྱེད་མི་རིགས་སོ།།
 
 གཞན་ཡང་གང་ཟག་གང་ཞིག་གིས་ལུས་ལ་སྐྱོན་བརྗོད་དེ་སྨོད་པར་བྱས་པས་ཁྲོ་ཞིང་མི་དགའ་བར་འགྱུར་བ་དང་གཞན་གང་ཞིག་གིས་ལུས་འདིའི་ཡོན་ཏན་བརྗོད་ནས་མཆོད་ཅིང་བསྟོད་པ་བྱས་པས་ཀྱང་མགུ་ཞིང་དགའ་བར་འགྱུར་བ་མེད་ལ། དེར་མ་ཟད་གལ་ཏེ་ལུས་རང་ཉིད་ཀྱིས་ནི་བསྟོད་སྨད་བྱས་པ་དེ་ཉིད་ཙམ་ཡང་ཤེས་པ་མེད་ན་དེ་ལ་ཁྲོ་ཞིང་མི་དགའ་བ་དང་མགུ་ཞིང་དགའ་བ་སྐྱེ་བ་ལྟ་ག་ལ་ཡོད།ཡང་ན་ལུས་གང་ཞིག་སྨོད་དང་ལུས་གང་ཞིག་བསྟོད་སོགས་ཞེས་སྦྱར་ཡང་འདྲའོ། །དེས་ན་ཡིད་བདག་གིས་ལུས་གང་གི་དོན་དུ་བསྟོད་སྨད་བྱས་པ་ལ་ཆགས་སྡང་དང་དགའ་མི་དགའི་སྒོ་ནས་ངལ་བ་བྱས་པ་ལ་དོན་ཅི་ཡང་མེད་པས་དེ་ལྟར་བྱེད་པ་མི་རིགས་སོ། །
 
 གལ་ཏེ་ལུས་རང་གིས་ཕན་གནོད་དང་བསྟོད་སྨད་སོགས་མི་ཤེས་མོད་ཀྱང་གང་ཟག་གང་ཞིག་བདག་གི་ལུས་འདི་འདོད་ཅིང་ཡིད་དུ་འོང་བར་གྱུར་པའམ་དེ་ལ་ཕན་བདེ་སྒྲུབ་པར་འདོད་པ་དེ་དང་བདག་བཤེས་གྲོགས་ཡིན་པས་དེ་ལ་བདག་དགའ་བ་ཡིན་ནོ་ཞེ་ན། འོ་ན་སེམས་ཅན་ཐམས་ཅད་ཀྱང་བདག་རང་རང་གི་ལུས་དེ་ཉིད་འདོད་ཅིང་དགའ་བ་ཡིན་པས་གང་ཟག་གཞན་དེ་ལའང་བདག་ཀོའམ་བདག་ནི་ཅིའི་མི་དགའ་སྟེ་རིགས་པ་མཚུངས་པས་དགའ་བས་ཕན་གདགས་རིགས་སོ། །དེས་ན་རང་གི་ལུས་ལ་ཆགས་ཤིང་དགའ་བ་དང་གཞན་གྱི་ལུས་ལ་སྡང་ཞིང་མི་དགའ་བ་བྱེད་པ་མི་འཐད་དོ།།ཡང་ན། ཡིད་གང་ཞིག་ལུས་འདི་བདེ་བར་འདོད་པ་ལ་ཡུན་རིང་དུ་གོམས་པར་གྱུར་པས་ལུས་དེ་དང་ཡིད་བདག་གཉིས་བཤེས་སུ་འགྲོགས་པས་དགའ་བ་ཡིན་ནོ་ཞེ་ན། སེམས་ཅན་ཐམས་ཅད་ཀྱང་།རང་གི་ལུས་བདེ་བར་འདོད་པ་ཤ་སྟག་ཡིན་པས་སེམས་ཅན་དེ་དག་ལའང་བདག་ཀོ་ཅིས་མི་དགའ་སྟེ་དགའ་རིགས་སོ། །ཞེས་བཤད་ཀྱང་འདྲ་སྙམ་སྟེ་དེ་ནི་ས་བཟང་ལྟར་ཡིན་ལ། ཡང་ཐམས་ཅད་རང་གི་ལུས་འདོད་པས་གཞན་གྱི་ལུས་དེ་ལ་ཡང་བདག་ཀོ་ཅིས་མི་དགའ། དེས་ན་རང་ལུས་ལ་ཆགས་པ་དང་གཞན་ལུས་ལ་སྡང་བ་མི་རིགས་ཞེས་གསུངས་པའང་སྣང་སྟེ་ཁྱད་པར་ཆེར་མེད་དོ།།
 
 ལུས་གཞན་དོན་དུ་གཏོང་ཞིང་དེའི་ཆེད་དུ་གཟུང་བ་ནི། རང་དོན་དུ་ལུས་ལ་བདག་གིར་བཟུང་ནས་ཆགས་ཤིང་ཞེན་པ་ལ་སེམས་ཅན་གྱི་དོན་མི་འབྱུང་བ་སོགས་ཉེས་པ་མང་པོ་ཡོད་པས་ཆགས་མི་རིགས་རྒྱུབོ་དེ་བས་ན་ཡིད་བདག་གིས་རང་གི་ལུས་ལ་ཆགས་ཤིང་ལྟོས་པ་མེད་པར་འགྲོ་བ་གཞན་རྣམས་ལ་ཕན་བདེ་སྒྲུབ་པའི་ཕྱིར་དུ་ལུས་འདི་དེ་རྣམས་ཀྱི་ཉེར་འཚོའི་རྒྱུའམ་བྲན་དུ་བསྔོས་ནས་གཏང་བར་བྱའོ། །ལུས་ལ་བརྟེན་ནས་གཞན་གྱི་ཕན་བདེའི་དོན་སྒྲུབ་ནུས་པ་དེས་ན་འདི་ལ་ཆགས་ན་ཉེས་དམིགས་མང་༌་ཡང་མགར་བ་དང་ཤིང་མཁན་སོགས་ལས་བྱེད་པ་རྣམས་ཀྱི་ལག་ཆའམ་སྤྱད་པ་བཞིན་དུ་གཞན་དོན་སྒྲུབ་པའི་དོན་དུ་ཉེ་བར་མཁོ་བས་ན་ལུས་འདི་གཟུང་ཞིང་བསྲུང་བར་བྱ་བའི་ཐབས་ལ་མཁས་པར་བྱའོ། །འཇིག་རྟེན་པ་རྣམས་ཁུར་གྱི་དོན་དུ་ཤིང་རྟ་འཛིན་པའི་ལས་ཀྱི་སྤྱད་བཞིན་ཞེས་འཆད་པ་ནི་བསླབ་བཏུས་ལྟར་རོ། །དེ་ལྟར་མི་གཙང་ཞིང་སྙིང་པོ་མེད་པའི་ལུས་ལ་སྲེད་ཅིང་ཞེན་པས་གཅེས་པར་འཛིན་པ་ཉེས་པ་དུ་མའི་གཞི་ཡིན་ཡང་གཞན་ལ་བཏང་ནས་བསྲུང་ཞིང་ཆོས་ལ་བཀོལ་བར་བྱས་ན་སྙིང་པོ་ལེན་པའི་ཐབས་དམ་པར་འགྱུར་ཏེ། བཞི་བརྒྱ་པར། ལུས་འདི་དགྲ་ལྟར་མཐོང་མོད་ཀྱང༌། །དེ་ལྟ་ན་ཡང་དེ་བསྲུང་བྱ། །ཞེས་སོགས་ལྟར་རོ།།
 
 གསུམ་པ་ཏིང་འཛིན་འགྲུབ་པའི་ཐབས་ལ་གདམས་པ་ནི། དེ་བས་བྱིས་པའི་སོག ས་ཏེ། དེ་ལ།ཏིང་ངེ་འཛིན་གྱི་མི་མཐུན་ཕྱོགས་བཟློག་པ་ནི། སེམས་མཉམ་པར་མ་བཞག་ན་ཉོན་མོངས་པ་སྤོང་མི་ནུས་པའི་རྒྱུ་མཚན་དེ་བས་ན་ཕྱི་ནང་གི་འཇིག་རྟེན་གཉིས་ལ་མངོན་པར་ཞེན་པ་སོགས་ཏིང་ངེ་འཛིན་གྱི་མི་མཐུན་ཕྱོགས་ལ་སེམས་མངོན་པར་གཞོལ་ཏེ་བླང་དོར་ཕྱིན་ཅི་ལོག་འབའ་ཞིག་ལ་ཅི་དགར་འཇུག་པའི་བྱིས་པ་ཐ་མལ་པའི་སྤྱོད་པའམ་འཇིག་རྟེན་པའི་སྤྱོད་པ་དམན་པ་དག་ནི་སྔོན་ཐོག་མ་མེད་པ་ནས་ལོ་གྲངས་དཔག་ཏུ་མེད་པ་སྤྱད་པས་ད་ནི་དེ་ཙམ་གྱིས་ཆོག་སྟེ་དེ་དག་ལ་ནི་སྡུག་བསྔལ་གྱི་རྒྱུ་འབའ་ཞིག་ལས་དགོས་པའི་དོན་དང་ཕན་པའི་སྙིང་པོ་ཅི་ཡང་མེད་པས་སོ། །རྒྱུ་མཚན་དེས་ན་དེང་ནས་བརྩམས་ཏེ་བདག་གིས་སངས་རྒྱས་བྱང་སེམས་སོག ས་འཇུག་ལྡོག་གི་གནས་ལ་མཁས་པའི་སྐྱེས་བུ་དམ་པ་རྣམས་ཀྱི་རྗེས་སུ་བསྙེགས་ཏེ་དེ་དག་གི་བསམ་སྤྱོད་ལ་ཅི་ནུས་སུ་སློབ་པར་བྱ་རིགས་ལ། ཇི་ལྟར་སློབ་ཚུལ་ཡང་ལུས་སེམས་རྣམ་པར་གཡེང་བའི་བག་མེད་སྤོང་བའི་ཆེད་དུ་སྔར་བཤད་པའི་ལེའུ་བཞི་བ་དང་བདུན་པ་བསླབ་བཏུསོ་དང་མདོ་བཏུས་སོགས་ལས་འཇུག་ལྡོག་གི་གནས་ལ་གཟོབ་པ་ལྷུར་ལེན་བྱེད་པའི་བག་ཡོད་པར་བྱ་བའི་གཏམ་ཇི་སྐད་བཤད་པ་རྣམས་ནི་བློ་ལ་དྲན་པར་བྱས་ཏེ་རང་གི་ཡིད་ལ་ལེགས་པར་བརྟགས་ནས་ཏིང་ངེ་འཛིན་གྱི་གེགས་བྱེད་པའི་གཉིད་དང་རྨུགས་པ་སོགས་སྒྲིབ་པ་རྣམ་པ་ལྔ་དང་ཉོན་མོངས་པའི་རྣམ་པར་རྟོག་པ་གཞན་རྣམས་ཀྱང་རང་རང་གི་གཉེན་པོས་བཟློག་ཅིང་སྤོང་བ་ལ་འབད་པར་བྱ་དགོས་སོ། །དེ་ལྟར་རྐང་བ་དང་པོས་བསྟན་པ་ལྟར་འཇིག་རྟེན་ཐ་མལ་བའི་སྤྱོད་པ་ཐམས་ཅད་སྡུག་བསྔལ་གྱི་རྒྱུ་ལས་ཕན་པའི་དོན་དང་སྙིང་པོ་མེད་པའི་ཚུལ། ཇོ་བོས། འཇིག་རྟེན་སྤྱོད་པ་དག་ལ་ཕར་བལྟས་པས། །།བྱས་པ་ཐམས་ཅད་དོན་མེད་སྡུག་བསྔལ་རྒྱུ། །ཅི་ལ་བསམ་ཀྱང་ཕན་པར་མི་འགྱུར་བས། །རང་གི་ཡིད་ལ་ལྟ་བ་གོམས་པར་གྱིས། །ཞེས་སོ། །དེས་ནི་འཇིག་རྟེན་སྤང་བ་གཙོ་བོར་བསྟན་ལ། སྒྲིབ་པ་ལྔ་ནི། །བཤེས་སྤྲིང་ལས། རྒོད་དང་འགྱོད་དང་གནོད་སེམས་རྨུགས་པ་དང༌། །གཉིད་དང་འདོད་ལ་འདུན་དང་ཐེ་ཚོམ་སྟེ། །སྒྲིབ་པ་ལྔ་བོ་འདི་དག་དགེ་བའི་ནོར།།འཕྲོག་པའི་ཆོམ་རྐུན་ལགས་པར་མཁྱེན་པར་མཛོད། །ཅེས་པ་ལྟར་འདོད་པའི་འདོད་ཆགས། གནོད་སེམས། རྒོད་འགྱོད། གཉིད་རྨུགས། ཐེ་ཚོམ་སྟེ་ལྔ་ཡིན་ལ་འདི་དག་གི་ངོས་འཛིན་དང་སྤོང་ཚུལ་སོགས་རྒྱས་པར་གཞན་དུ་ཤེས་པར་བྱའོ། །དེ་ལྟར་འདོད་པའི་འདོད་ཆགས་ལ་སོག ས་པའི་ཉོན་མོངས་པའི་རྣམ་རྟོག་རྣམས་བཟློག་ནས་རྣམ་པར་མི་རྟོག་པའི་ཏིང་ངེ་འཛིན་སྒོམ་པ་ལ་འབད་པར་བྱ་དགོས་པའང༌།མདོ་ལས། རྣམ་རྟོག་མ་རིག་ཆེན་པོ་སྟེ། །འཁོར་བའི་རྒྱ་མཚོར་ལྟུང་བྱེད་ཡིན། །མི་རྟོག་ཏིང་འཛིན་ལ་གནས་ན། །མཁའ་བཞིན་དྲི་མ་མེད་པར་འགྱུར། །ཞེས་རྣམ་རྟོག་དོར་དགོས་པར་བསྟན་པ་སྟེ། དེ་དག་ནི་སྔར་བདག་གཞན་མཉམ་པ་དང་བརྗེ་བའི་སེམས་རང་གི་དམིག ས་པ་ལ་རྩེ་གཅིག་པའི་ཏིང་ངེ་འཛིན་གྱི་ངོ་བོར་སྒྲུབ་པ་ལ་དེའི་མི་མཐུན་ཕྱོགས་རྣམ་གཡེང་སྤང་དགོས་པ་དང་དེ་སྤོང་བ་ལ་ལུས་དང་སེམས་དབེན་པ་དགོས་པ་དང་ལུས་དབེན་པའི་ཐབས་ལ་འཇིག་རྟེན་པའི་འདུ་འཛི་སྤང་༌དགོས་པ་དང་སེམས་དབེན་པའི་ཐབས་སུ་འདོད་པ་ལ་འདུན་པ་ལ་སོགས་པའི་རྣམ་པར་རྟོག་པ་སྤང་དགོས་པར་བསྟན་པའི་དོན་བསྡུ་བའང་ཡིན་ལ། འདི་ནི་བསམ་པ་གཞན་ནི་ཀུན་བཏང་སྟེ། །ཞེས་སོགས་ཀྱི་དོན་བསྡུ་ཡིན་པར་འགྲེལ་ཆེན་དུ་བཤད་དེ་དོན་ལ་སྔ་མ་དང་ཁྱད་པར་མེད་དོ།།
 
 མཐུན་ཕྱོགས་གཉེན་པོ་བསྟེན་པ་ནི། རྒྱལ་བའི་སྲས་པོ་ཐུགས་རྗེ་ཆེ་ལ་ཚད་མེད་པ་མངའ་བ་རྣམས་ཀྱི་མཛད་སྤྱོད་ལྟར་ཆགས་སོགས་ཉེས་པ་བྱུང་བ་རྣམས་རེ་རེ་ནས་བཟློག་པར་བྱ་ཞིང་ཕྱིས་མི་འབྱུང་བར་ཝ་བྱ་བའི་ཕྱིར་རིགས་ཤིང་འོས་པའི་གཉེན་པོའི་སྟོབས་བསྐྱེད་ནས་བསྲན་ནི་བརྟན་པོར་གཟུགས་པར་བྱ་སྟེ།དེ་ཡང་སྤང་གཉེན་གྱི་བླང་དོར་ལ་ཉིན་མཚན་ཕྱེད་བར་ཏེ་ཉིན་མཚན་ཁོར་ཡུག་ཏུ་མ་འབད་ན་མཐའ་མེད་པའི་བདག་གི་སྲིད་པའི་སྡུག་བསྔལ་ནམ་ཞིག་མཐར་ཕྱིན་ནས་ཟད་པར་འགྱུར་ཏེ་མི་འགྱུར་བའི་ཚུལ་ལ་བསམ་ནས་གཉེན་པོ་བསྟེན་ཏེ་ཞི་བ་མྱ་ངན་ལས་འདས་པ་འཐོབ་པའི་ཐབས་སུ་ཐོག་མར་ཞི་གནས་༌་སྒོམ་པ་ལ་འབད་པར་བྱའོ། །ཚིགས་བཅད་འདི་རྒྱ་དཔེ་དང་རྒྱ་འགྲེལ་དག་ན་མེད་པར་བཤད་དོ། །
 
 དགེ་བའི་དམིགས་པ་ལ་མཉམ་པར་བཞག་ཐབས་བསྟན་པས་དོན་བསྡུ་བ་ནི། གཉེན་པོ་ལ་བརྟེན་ནས་མི་མཐུན་ཕྱོགས་སྤོང་དགོས་པའི་རྒྱུ་མཚན་དེ་ལྟ་བས་ན་སྤང་བྱ་སྒྲིབ་གཉིས་བག་ཆགས་དང་བཅས་༌པ་མཐའ་དག་བསལ་བའི་ཕྱིར་དུ་གཉེན་པོ་ཁྱད་པར་ཅན་བདག་མེད་རྟོགས་པའི་ལྷག་མཐོང་བསྐྱེད་དགོས་ལ་དེའི་སྔོན་དུ་ཡང་ཞི་གནས་མཚན་ཉིད་པ་ཐོབ་དགོས་ཤིང་དེ་ཐོབ་པ་ལའང་དེའི་མི་མཐུན་ཕྱོགས་སུ་གྱུར་པའི་ལོག་པའི་ལམ་སྔར་བཤད་པའི་འདོད་པའི་རྣམ་རྟོག་ལ་སོགས་པའི་སྒྲིབ་པ་ལྔའམ། ལེ་ལོ༑གདམས་ངག་བརྗེད་པ། བྱིང་རྒོད། བྱིང་རྒོད་བྱུང་བའི་ཚེ་གཉེན་པོ་འདུ་མི་བྱེད་ལ། བྱིང་རྒོད་ཞི་ནས་སེམས་རྣལ་དུ་གནས་པའི་ཚེ་འདུ་བྱེད་པ་སྟེ་ཉེས་པ་ལྔའི་གཉེན་པོར། འདུན་པ་རྩོལ་བ་དད་པ་ཤིན་ཏུ་སྦྱངས་པ། དྲན་པ། ཤེས་བཞིན། སེམས་པ། འདུ་བྱེད་བཏང་སྙོམས་ཏེ་སྤོང་བའི་འདུ་བྱེད་བརྒྱད་བསྟེན་པ་དང༌། གཞན་ཡང་སེམས་གནས་པའི་ཐབས་དགུ་སོགས་ཏིང་ངེ་འཛིན་འགྲུབ་པའི་ཐབས་རྣམས་ལ་བརྟེན་ནས་ལོག་པའི་ལམ་དེ་དག་ལས་སེམས་ཕྱིར་བསླན་པའམ་བླན་པ་སྟེ་ཕྱིར་བཟློག་པར་བྱས་ཏེ་ཚུལ་བཞིན་ཡིད་ལ་བྱེད་པས་ཞགས་པས་དྲང་ཞིང་དྲན་པའི་ཐག་པས་ཀུན་ནས་དམ་པོར་བཏགས་ལ་ཡང་དག་པ་དགེ་བའི་དམིགས་པ་ལ་དུས་རྟག་པར་ཡང་བདག་གིས་སེམས་ནི་གཞན་དུ་མ་ཡེངས་པར་རྩེ་གཅིག་ཏུ་མཉམ་པར་གཞག་པར་བྱའོ། །ཕར་བསྡུས་སུ། མཚན་མའི་རྣམ་པ་ཤེས་བྱས་ཤིང༌། །ཡིད་ནི་མཉམ་པར་བཞག་པའི་ཕྱིར། །དམིགས་ལས་བསམ་པ་ཉམས་གྱུར་ན། །དྲན་པས་ཕྱིར་ཡང་བསྡུ་བར་བྱ། །སྒྲིབ་པ་རྣམས་ལས་རང་གི་ཡིད། །གླང་བོ་རང་དབང་ཐོབ་གྱུར་ན། །ལྕགས་ཀྱུས་བཟློག་པར་བྱ་བ་བཞིན། །ལོག་པའི་ཕྱོགས་ལས་བཟློག་པར་བྱ། །ཞེས་སོ། །དེ་ཡང་ཞི་གནས་ཐུན་མོང་བ་སྒྲུབ་ཚུལ་ཉན་སར་གསུངས་ཤིང་ཐུན་མོང་མ་ཡིན་པའི་སྒྲུབ་ཚུལ་རྒྱུས་པར་སློབ་དཔོན་ཀ་མ་ལ་ཤྲཱི་ལའི་སྒོམ་རིམ་ལྟར་ཡིན་པར་འགྲེལ་ཆེན་དུ་བཤད་ལ། གཞུང་འདི་ཡང་བདག་གཞན་མཉམ་པ་དང་བརྗེ་བའི་དམིགས་རྣམས་ལ་སེམས་བཟུང་ནས་དེ་ཉིད་ཏིང་ངེ་འཛིན་གྱི་ངོ་བོར་སྒྲུབ་པའི་ཞི་གནས་ཐུན་མོང་མ་ཡིན་པའི་སྒོམ་ཐབས་བསྟན་པ་ཡིན་གྱི་རྡེའུ་ཤིང་དང་ལྷ་སྐུ་སོགས་ལ་དམིགས་རྟེན་བྱས་ནས་ཞི་གནས་བསྒྲུབ་ཚུལ་བསྟན་པ་མིན་ནོ། །དེ་ཡང་གཞུང་འདིའི་བསམ་གཏན་གྱི་སྐབས་སུ་བདག་གཞན་མཉམ་བརྗེ་སྒོམ་ཚུལ་བསྟན་ཞིང་བསླབ་བཏུས་སུ་ཤེས་རབ་ཀྱི་སྐབས་སུ་མཉམ་བརྗེ་སྒོམ་ཚུལ་བསྟན་ལ། དེའི་རྒྱུ་མཚན་ཡང་ཐོག་མར་སེམས་བསྐྱེད་ནས་དེ་ལ་བློ་སྦྱངས་ཏེ་སྟོང་ཉིད་སྒོམ་པ་ལ་འཇུག་པ་ཡོད་ལ་དེའི་དབང་དུ་བྱས་ནས་སྤྱོད་འཇུག་གཞུངའདིར་བསམ་ལེའི་སྐབས་སུ་བདག་གཞན་མཉམ་བརྗེ་སྒོམ་ཚུལ་རྒྱས་པར་བསྟན། དེ་ནས་ཤེར་ལེའི་སྐབས་སུ་རིགས་པའི་རྣམ་གྲངས་མཐའ་ཡས་པས་སྟོང་ཉིད་གཏན་ལ་ཕབ་ནས་དེ་སྒོམ་ཚུལ་བསྟན་ལ། ཡང་དང་པོ་ནས་སྟོང་ཉིད་རྟོགས་པའི་ལྟ་བ་གཏན་ལ་ཕབ་སྟེ་དེ་ནས་བདག་གཞན་མཉམ་བརྗེའི་སྒོ་ནས་བྱང་ཆུབ་ཀྱི་སེམས་སྒོམ་པ་ལ་འཇུག་པ་ཡོད་༌་ལ་དེའི་དབང་དུ་བྱས་ནས་བསླབ་བཏུས་སུ་ཤེར་ལེའི་སྐབས་སྟོང་ཉིད་སྒོམ་ཚུལ་རྒྱས་པར་བསྟན་ནས་དེའི་མཇུག་ཏུ་བདག་གཞན་མཉམ་བརྗེ་སྒོམ་ཚུལ་བསྟན་པ་ཡིན་ནམ་སྙམ་སྟེ། མདོར་ན་བྱང་ཆུབ་ཀྱི་སེམས་དང་སྟོངཉིད་རྟོགས་པའི་ཤེས་རབ་གཉིས་རྒྱུད་ལ་སྐྱེད་ཚུལ་གྱི་རིམ་པ་གཉིས་ཡོད་པ་དེའི་དབང་དུ་བྱས་པ་འདྲའོ།།གཞན་ཡང་ཞི་གནས་སྒོམ་དགོས་པའི་རྒྱུ་མཚན་དེ་མ་བསྒོམས་པའི་ཉེས་དམིགས་བསྒོམ་པའི་ཕན་ཡོན་ཇི་ལྟར་སྒོམ་པའི་ཚུལ་སོགས་རྒྱས་པར་གཞན་ལས་གསུངས་པ་ལྟར་ཤེས་པར་བྱའོ། །འདི་ནི་ཏིང་ངེ་འཛིན་འགྲུབ་པའི་ཐབས་ལ་གདམས་པའང་ཡིན་ལ། སྔར་བསམ་གཏན་ལ་མཉམ་པར་འཇོག་དགོས་པའི་རྒྱུ་མཚན་བརྗོད་དེ་མདོར་བསྟན་མཛད་པ་དེ་ཉིད་རྒྱས་པར་བཤད་ཟིན་པའི་དོན་བསྡུ་བའང་ཡིན་ནོ།།
 
 བསྔོ་བ། བདག་གིས་བྱང་ཆུབ་སྤྱོད་པ་ལ། །འཇུག་པ་རྣམ་པར་བརྩམས་པ་ཡི། །དགེ་བ་གང་དེས་འགྲོ་བ་ཀུན། །བྱང་ཆུབ་སྤྱོད་ལ་འཇུག་པར་ཤོག །

ཕྱོགས་རྣམས་ཀུན་ན་ལུས་དང་སེམས། །སྡུག་བསྔལ་ནད་པ་ཇི་སྙེད་པ། །དེ་དག་བདག་གི་བསོད་ནམས་ཀྱིས། །བདེ་དགའ་རྒྱ་མཚོ་ཐོབ་པར་ཤོག །

དེ་དག་འཁོར་བ་ཇི་སྲིད་དུ། །ནམ་ཡང་བདེ་ལས་ཉམས་མ་གྱུར། །འགྲོ་བས་བྱང་ཆུབ་སེམས་དཔའ་ཡི། །བདེ་བ་རྒྱུན་མི་འཆད་ཐོབ་ཤོག །

འཇིག་རྟེན་ཁམས་ན་དམྱལ་བ་དག །གང་དག་ཇི་སྙེད་ཡོད་པ་རྣམས། །དེ་དག་ཏུ་ནི་ལུས་ཅན་རྣམས། །བདེ་ཅན་བདེ་བས་དགའ་བར་ཤོག །

གྲང་བས་ཉམ་ཐག་དྲོ་ཐོབ་ཤོག །བྱང་ཆུབ་སེམས་དཔའི་སྤྲིན་ཆེན་ལས། །བྱུང་བའི་ཆུ་བོ་མཐའ་ཡས་ཀྱིས། །ཚ་བས་ཉམ་ཐག་བསིལ་བར་ཤོག །

རལ་གྲི་ལོ་མའི་ནགས་ཚལ་ཡང་། །དེ་ལ་ཙནྡན་ནགས་སྟུག་ཤོག །ཤལ་མ་རི་ཡི་སྡོང་པོ་ཡང་། །དཔག་བསམ་ཤིང་དུ་འཁྲུངས་པར་ཤོག །

འཐིང་རིལ་ངུར་པ་དག་དང་ངང་པ་དང་། །བཞད་སོགས་སྐད་སྙན་འབྱིན་པས་མཛེས་གྱུར་ཅིག །པདྨ་དྲི་བསུང་ཆེ་ལྡན་མཚོ་དག་གིས། །དམྱལ་བའི་ས་ཕྱོགས་དག་ནི་ཉམས་དགར་ཤོག །

སོལ་ཕུང་དེ་དག་རིན་ཆེན་ཕུང་པོར་གྱུར། །ས་བསྲེགས་ཤེལ་གྱི་ས་གཞི་བསྟར་བར་ཤོག །བསྡུས་འཇོམས་རི་བོ་རྣམས་ཀྱང་མཆོད་པ་ཡི། །གཞལ་མེད་ཁང་གྱུར་བདེ་གཤེགས་གང་བར་ཤོག །

མདག་མ་རྡོ་བསྲེགས་མཚོན་གྱི་ཆར་པ་དག །དེང་ནས་བཟུང་སྟེ་མེ་ཏོག་ཆར་པར་གྱུར། །ཕན་ཚུན་མཚོན་གྱིས་འདེབས་པ་དེ་ཡང་ནི། །དེང་ནས་རྩེ་ཕྱིར་མེ་ཏོག་འཕེན་པར་ཤོག །

ཆུ་བོ་རབ་མེད་མེ་དོང་འདྲ་ནང་བྱིང་བ་དག །ཤ་ཀུན་ཞིག་གྱུར་རུས་གོང་མེ་ཏོག་ཀུནྡའི་མདོག །བདག་གི་དགེ་བའི་སྟོབས་ཀྱིས་ལྷ་ཡི་ལུས་ཐོབ་ནས།།ལྷ་མོ་རྣམས་དང་ལྷན་ཅིག་དལ་གྱིས་འབབ་གནས་ཤོག །

ཅི་ཕྱིར་འདིར་ནི་གཤིན་རྗེའི་མི་དང་ཁྲ་དང་བྱ་རྒོད་མི་བཟད་རྣམས་སྐྲག་བྱེད། །ཀུན་ནས་མུན་བསལ་བདེ་དགའ་བསྐྱེད་པའི་མཐུ་བཟང་འདི་ཀོ་སུ་ཡི་མཐུ་སྙམ་སྟེ། །གྱེན་དུ་བལྟས་ན་ནམ་མཁའི་དཀྱིལ་ན་ཕྱག་ན་རྡོ་རྗེ་འབར་བ་བཞུགས་མཐོང་ནས། །རབ་ཏུ་དགའ་བའི་ཤུགས་ཀྱིས་སྡིག་དང་བྲལ་ནས་དེ་དང་ལྷན་ཅིག་འགྲོ་བར་ཤོག །

མེ་ཏོག་ཆར་པ་སྤོས་ཆུ་དང་འདྲེས་བབས་པ་ཡིས། །དམྱལ་བའི་མེ་མདག་ཆིལ་ཆིལ་གསོད་པར་མཐོང་གྱུར་ནས། །གློ་བུར་བདེ་བས་ཚིམ་པ་འདི་ཅི་བསམ་པ་དང་། །སེམས་དམྱལ་རྣམས་ཀྱིས་ཕྱག་ན་པདྨ་མཐོང་བར་ཤོག །

གྲོགས་དག་འཇིགས་པ་བོར་ལ་རིངས་པར་ཚུར་ཤོག་འུ་བུའི་ཐད་དུ་ནི། །གང་གི་མཐུ་ཡིས་སྡུག་བསྔལ་ཀུན་བྲལ་དགའ་བའི་ཤུགས་ཕྱིན་ལ། །འགྲོ་བ་ཀུན་ནས་ཡོངས་སྐྱོབ་བྱང་ཆུབ་སེམས་དང་བརྩེ་བ་སྐྱེས་གྱུར་པ། །གཞོན་ནུ་ཟུར་ཕུད་ཅན་འབར་འཇིགས་པ་མེད་པར་བྱེད་པ་ཅི་ཞིག་ཕྱིན། །

ཁྱོད་ཀྱི་ལྷ་བརྒྱའི་ཅོད་པན་དག་གིས་ཞབས་ཀྱི་པདྨ་ལ་མཆོད་ཅིང་། །ཐུགས་རྗེའི་རླན་སྤྱན་དབུ་ལ་མེ་ཏོག་དུ་མའི་ཚོགས་ཀྱིས་ཆར་འབབ་པ། །ཁང་བརྩེགས་ཡིད་འོང་ལྷ་མོ་སྟོང་ཕྲག་བསྟོད་དབྱངས་སྒྲོགས་ལྡན་འདི་ལྟོས་ཞེས། །འཇམ་དབྱངས་དེ་འདྲ་མཐོང་ནས་ད་ནི་སེམས་དམྱལ་ཅ་ཅོ་འདོན་པར་ཤོག །

དེ་ལྟར་བདག་གི་དགེ་རྩས་ཀུན་དུ་བཟང་ལ་སོགས། །བྱང་ཆུབ་སེམས་དཔའ་སྒྲིབ་པ་མེད་སྤྲིན་བདེ་བ་དང་། །བསིལ་ཞིང་དྲི་ཞིམ་དང་ལྡན་ཆར་པ་འབེབས་མཐོང་ནས། །སེམས་ཅན་དམྱལ་བ་དེ་དག་མངོན་པར་དགའ་གྱུར་ཅིག །

དུད་འགྲོ་རྣམས་ནི་གཅིག་ལ་གཅིག །ཟ་བའི་འཇིགས་དང་བྲལ་བར་ཤོག །སྒྲ་མི་སྙན་པའི་མི་བཞིན་དུ། །ཡི་དགས་རྣམས་ནི་བདེ་བར་གྱུར། །

འཕགས་པ་སྤྱན་རས་གཟིགས་དབང་གི།ཕྱག་ནས་འབབ་པའི་འོ་རྒྱུན་གྱིས། །ཡི་དགས་རྣམས་ནི་ཚིམ་བྱས་ཤིང་། །ཁྲུས་བྱས་རྟག་ཏུ་བསིལ་བར་ཤོག །

ལོང་བ་རྣམས་ཀྱིས་མིག་མཐོང་ཞིང་། །འོན་པས་རྟག་ཏུ་སྒྲ་ཐོས་ཤོག །ལྷ་མོ་སྒྱུ་འཕྲུལ་ཇི་བཞིན་དུ། །སྦྲུམ་མའང་གནོད་མེད་བཙའ་བར་ཤོག །

གཅེར་བུ་རྣམས་ཀྱིས་གོས་དག་དང་། །བཀྲེས་པ་རྣམས་ཀྱིས་ཟས་དང་ནི། །སྐོམ་པ་རྣམས་ཀྱིས་ཆུ་དག་དང་། །བཏུང་བ་ཞིམ་པོ་ཐོབ་པར་ཤོག །

བཀྲེན་པ་རྣམས་ཀྱིས་ནོར་ཐོབ་ཤོག ། མྱ་ངན་ཉམ་ཐག་དགའ་ཐོབ་ཤོག །ཡི་ཆད་རྣམས་ཀྱང་ཡིད་སོས་ཤིང་། །བརྟན་པ་ཕུན་སུམ་ཚོགས་པར་ཤོག །

སེམས་ཅན་ནད་པ་ཇི་སྙེད་པ། །མྱུར་དུ་ནད་ལས་ཐར་གྱུར་ཅིག །འགྲོ་བའི་ནད་ནི་མ་ལུས་པ། །རྟག་ཏུ་འབྱུང་བ་མེད་པར་ཤོག ། 

སྐྲག་པ་རྣམས་ནི་འཇིགས་མེད་ཤོག །བཅིངས་པ་རྣམས་ནི་གྲོལ་བར་འགྱུར། །མཐུ་མེད་རྣམས་ནི་མཐུ་ལྡན་ཞིང་། །སེམས་ནི་ཕན་ཚུན་མཉེན་གྱུར་ཅིག །

འདྲོན་པ་དག་ནི་ཐམས་ཅད་ལ། །ཕྱོགས་རྣམས་ཐམས་ཅད་བདེ་བར་ཤོག །གང་གི་དོན་དུ་འགྲོ་བྱེད་པ། །དེ་འབད་མི་དགོས་གྲུབ་གྱུར་ཅིག །

གྲུ་དང་གྲུ་ཆེན་ཞུགས་པ་རྣམས། །ཡིད་ལ་བསམ་པ་གྲུབ་གྱུར་ཏེ། །ཆུ་ཡི་ངོགས་སུ་བདེར་ཕྱིན་ནས། །གཉེན་དང་ལྷན་ཅིག་དགའ་བར་ཤོག །

མྱ་ངན་ལམ་གོལ་འཁྱམས་པ་རྣམས། །འདྲོན་པ་དག་དང་ཕྲད་གྱུར་ནས། །ཆོམ་རྐུན་སྟག་སོགས་འཇིགས་མེད་པར། །མི་ངལ་བདེ་བླག་འདོང་བར་ཤོག །

དགོན་སོགས་ལམ་མེད་ཉམ་ང་བར། །བྱིས་པ་རྒན་པོ་མགོན་མེད་པ། །གཉིད་ལོག་མྱོས་ཤིང་རབ་མྱོས་རྣམས། །ལྷ་དག་སྲུང་བར་བྱེད་པར་ཤོག །

མི་ངལ་ཀུན་ལས་ཐར་བ་དང་། །དད་དང་ཤེས་རབ་བརྩེ་ལྡན་ཞིང་། །ཟས་དང་སྤྱོད་པ་ཕུན་ཚོགས་ནས། །རྟག་ཏུ་ཚེ་རབས་དྲན་གྱུར་ཅིག །

ཐམས་ཅད་ནམ་མཁའི་མཛོད་བཞིན་དུ། །ལོངས་སྤྱོད་ཆད་པ་མེད་པར་ཤོག །རྩོད་པ་མེད་ཅིང་འཚེ་མེད་པར། །རང་དབང་དུ་ནི་སྤྱོད་པར་ཤོག །

སེམས་ཅན་གཟི་བརྗིད་ཆུང་ངུ་གང་། །དེ་དག་གཟི་བརྗིད་ཆེན་པོར་ཤོག །དཀའ་ཐུབ་ཅན་གང་གཟུགས་ངན་པ། །གཟུགས་བཟང་ཕུན་སུམ་ཚོགས་གྱུར་ཅིག །

འཇིག་རྟེན་བུད་མེད་ཇི་སྙེད་པ། །དེ་དག་སྐྱེས་པ་ཉིད་གྱུར་ཅིག །མ་རབས་རྣམས་ནི་མཐོ་ཐོབ་ཅིང་། །ང་རྒྱལ་དག་ཀྱང་བཅོམ་པར་ཤོག །

བདག་གི་བསོད་ནམས་འདི་ཡིས་ནི། །སེམས་ཅན་ཐམས་ཅད་མ་ལུས་པ། །སྡིག་པ་ཐམས་ཅད་སྤངས་ནས་ནི། །རྟག་ཏུ་དགེ་བ་བྱེད་པར་ཤོག །

བྱང་ཆུབ་སེམས་དང་མི་འབྲལ་ཞིང་། །བྱང་ཆུབ་སྤྱོད་ལ་གཞོལ་བ་དང་། །སངས་རྒྱས་རྣམས་ཀྱིས་ཡོངས་གཟུང་ཞིང་། །བདུད་ཀྱི་ལས་རྣམས་སྤང་བར་ཤོག །

སེམས་ཅན་དེ་དག་ཐམས་ཅད་ནི། །ཚེ་ཡང་དཔག་མེད་རིང་བར་ཤོག །རྟག་ཏུ་བདེ་བར་འཚོ་འགྱུར་ཞིང་། །འཆི་བའི་སྒྲ་ཡང་གྲག་མ་གྱུར། །

དཔག་བསམ་ཤིང་གི་སྐྱེད་མོས་ཚལ། །སངས་རྒྱས་དང་ནི་སངས་རྒྱས་སྲས། །ཆོས་སྙན་སྒྲོགས་པས་གང་བ་ཡིས། །ཕྱོགས་རྣམས་ཐམས་ཅད་གང་བར་ཤོག །

ཐམས་ཅད་དུ་ཡང་ས་གཞི་དག །གསེག་མ་ལ་སོགས་མེད་པ་དང་། །ལག་མཐིལ་མཉམ་པ་བཻ་ཌཱུརྱའི། །རང་བཞིན་འཇམ་པོར་གནས་པར་གྱུར། །

འཁོར་གྱི་དཀྱིལ་འཁོར་ཡོད་དགུར་ཡང་། །བྱང་ཆུབ་སེམས་དཔའ་མང་པོ་དག །རང་གི་ལེགས་པས་ས་སྟེངས་དག །བརྒྱན་པར་མཛད་པས་བཞུགས་གྱུར་ཅིག །

ལུས་ཅན་ཀུན་གྱིས་བྱ་དང་ནི། །ཤིང་དང་འོད་ཟེར་ཐམས་ཅད་དང་། །ནམ་མཁའ་ལས་ཀྱང་ཆོས་ཀྱི་སྒྲ། །རྒྱུན་མི་འཆད་པར་ཐོས་པར་ཤོག །

དེ་དག་རྟག་ཏུ་སངས་རྒྱས་དང་། །སངས་རྒྱས་སྲས་དང་ཕྲད་གྱུར་ཅིག །མཆོད་པའི་སྤྲིན་ནི་མཐའ་ཡས་པས། །འགྲོ་བའི་བླ་མ་མཆོད་པར་ཤོག །

ལྷ་ཡང་དུས་སུ་ཆར་འབེབས་ཤིང་། །ལོ་ཏོག་ཕུན་སུམ་ཚོགས་པར་ཤོག །རྒྱལ་པོ་ཆོས་བཞིན་བྱེད་གྱུར་ཅིག ། འཇིག་རྟེན་དག་ཀྱང་དར་བར་ཤོག །

སྨན་རྣམས་མཐུ་དང་ལྡན་པ་དང་། །གསང་སྔགས་བཟླས་བརྗོད་གྲུབ་པར་ཤོག །མཁའ་འགྲོ་སྲིན་པོ་ལ་སོགས་པ། །སྙིང་རྗེའི་སེམས་དང་ལྡན་གྱུར་ཅིག །

སེམས་ཅན་འགའ་ཡང་སྡུག་མ་གྱུར། །འཇིགས་དང་བརྙས་པར་མི་འགྱུར་ཞིང་། །འགའ་ཡང་ཡིད་མི་བདེ་མ་གྱུར། །གཙུག་ལག་ཁང་རྣམས་ཀློག་པ་དང་། །ཁ་ཐོན་གྱིས་བརྒྱན་ལེགས་གནས་ཤོག །

རྟག་ཏུ་དགེ་འདུན་མཐུན་པ་དང་། །དགེ་འདུན་དོན་ཡང་གྲུབ་པར་ཤོག །བསླབ་པ་འདོད་པའི་དགེ་སློང་དག །དབེན་པ་དག་ཀྱང་ཐོབ་པར་ཤོག །

གཡེང་བ་ཐམས་ཅད་སྤངས་ནས་ནི། །སེམས་ནི་ལས་རུང་སྒོམ་གྱུར་ཅིག །དགེ་སློང་མ་རྣམས་རྙེད་ལྡན་ཞིང་། །འཐབ་དང་གནོད་པ་སྤང་བར་ཤོག །

དེ་བཞིན་རབ་ཏུ་བྱུང་བ་ཀུན། །ཚུལ་ཁྲིམས་ཉམས་པ་མེད་གྱུར་ཅིག །ཚུལ་ཁྲིམས་འཆལ་པས་ཡིད་བྱུང་ནས། །རྟག་ཏུ་སྡིག་པ་ཟད་བྱེད་ཤོག །

བདེ་འགྲོ་དག་ཀྱང་ཐོབ་གྱུར་ནས། །དེར་ཡང་བརྟུལ་ཞུགས་མི་ཉམས་ཤོག །མཁས་པ་རྣམས་ནི་བཀུར་བ་དང་། །བསོད་སྙོམས་དག་ཀྱང་རྙེད་པར་ཤོག །

རྒྱུད་ནི་ཡོངས་སུ་དག་པ་དང་། །ཕྱོགས་རྣམས་ཀུན་ཏུ་གྲགས་པར་ཤོག །ངན་སོང་སྡུག་བསྔལ་མ་མྱོང་ཞིང་། །དཀའ་བ་སྤྱད་པ་མེད་པར་ཡང་། །ལྷ་བས་ལྷག་པའི་ལུས་ཀྱིས་ནི། །དེ་དག་སངས་རྒྱས་མྱུར་འགྲུབ་ཤོག །

སེམས་ཅན་ཀུན་གྱིས་ལན་མང་དུ། །སངས་རྒྱས་ཐམས་ཅད་མཆོད་བྱེད་ཅིང་། །སངས་རྒྱས་བདེ་བ་བསམ་ཡས་ཀྱིས། །རྟག་ཏུ་བདེ་དང་ལྡན་གྱུར་ཅིག །

བྱང་ཆུབ་སེམས་དཔའ་རྣམས་ཀྱིས་ནི། །འགྲོ་དོན་ཐུགས་ལ་དགོངས་འགྲུབ་ཤོག །མགོན་པོ་ཡིས་ནི་གང་དགོངས་པ། །སེམས་ཅན་རྣམས་ལ་དེ་འབྱོར་ཤོག །

དེ་བཞིན་རང་སངས་རྒྱས་རྣམས་དང་། །ཉན་ཐོས་རྣམས་ཀྱང་བདེ་གྱུར་ཅིག །བདག་ཀྱང་འཇམ་དབྱངས་བཀའ་དྲིན་གྱིས། །ས་རབ་དགའ་བ་ཐོབ་པར་དུ། །རྟག་ཏུ་ཚེ་རབས་དྲན་པ་དང་། །རབ་ཏུ་བྱུང་བ་ཐོབ་པར་ཤོག །

བདག་ནི་ཁ་ཟས་གྱི་ནས་ཀྱང་། །ཉམས་དང་ལྡན་ཞིང་འཚོ་བར་ཤོག །ཚེ་རབས་ཀུན་དུ་དབེན་གནས་པར། །ཕུན་སུམ་ལྡན་པ་ཐོབ་པར་ཤོག །

གང་ཚེ་བལྟ་བར་འདོད་པའམ། །ཅུང་ཟད་དྲི་བར་འདོད་ན་ཡང་། །མགོན་པོ་འཇམ་དབྱངས་དེ་ཉིད་ནི། །གེགས་མེད་པར་ཡང་མཐོང་བར་ཤོག །

ཕྱོགས་བཅུའི་ནམ་མཁའི་མཐས་གཏུགས་པའི། །སེམས་ཅན་ཀུན་དོན་བསྒྲུབ་པའི་ཕྱིར། །ཇི་ལྟར་འཇམ་དབྱངས་སྤྱོད་མཛད་པ། །བདག་གི་སྤྱོད་པའང་དེ་འདྲར་ཤོག །

ཇི་སྲིད་ནམ་མཁའ་གནས་པ་དང་། །འགྲོ་བ་ཇི་སྲིད་གནས་གྱུར་པ། །དེ་སྲིད་བདག་ནི་གནས་གྱུར་ནས། །འགྲོ་བའི་སྡུག་བསྔལ་སེལ་བར་ཤོག །

འགྲོ་བའི་སྡུག་བསྔལ་གང་ཅིའང་རུང་། །དེ་ཀུན་བདག་ལ་སྨིན་གྱུར་ཅིག །བྱང་ཆུབ་སེམས་དཔའི་དགེ་འདུན་གྱིས། །འགྲོ་བ་བདེ་ལ་སྤྱོད་པར་ཤོག །

འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང་། །བཅས་ཏེ་ཡུན་རིང་གནས་གྱུར་ཅིག །

གང་གི་དྲིན་གྱིས་དགེ་བློ་འབྱུང་། །འཇམ་པའི་དབྱངས་ལ་ཕྱག་འཚལ་ལོ། །གང་གི་དྲིན་གྱིས་བདག་དར་བ། །དགེ་བའི་བཤེས་ལའང་བདག་ཕྱག་འཚལ། །།བྱང་ཆུབ་སེམས་དཔའི་སྤྱོད་པ་ལ་འཇུག་པ་ལས་བསྔོ་བ་ཞེས་བྱ་བ་སྟེ་ལེའུ་བཅུ་པའོ།། །།བྱང་ཆུབ་སེམས་དཔའི་སྤྱོད་པ་ལ་འཇུག་པ་སློབ་དཔོན་ཤནྟ་དེ་བས་མཛད་པ་རྫོགས་སོ།། །།རྒྱ་གར་གྱི་མཁན་པོ་སརྦ་ཛྙཱ་དེ་བ་དང་། ཞུ་ཆེན་གྱི་ལོ་ཙཱ་བ་བནྡེ་དཔལ་བརྩེགས་ཀྱིས་ཁ་ཆེའི་དཔེ་ལས་ཞུས་ཏེ་གཏན་ལ་ཕབ་པ་ལས། སླད་ཀྱིས་རྒྱ་གར་གྱི་མཁན་པོ་དྷརྨ་ཤྲཱི་བྷ་དྲ་དང་། ཞུ་ཆེན་གྱི་ལོ་ཙཱ་བ་བནྡེ་རིན་ཆེན་བཟང་པོ་དང་། ཤཱཀྱ་བློ་གྲོས་ཀྱིས་ཡུལ་དབུས་ཀྱི་དཔེ་དང་འགྲེལ་པ་དང་མཐུན་པར་བཅོས་ཤིང་བསྒྱུར་ཏེ་གཏན་ལ་ཕབ་པའོ། །ཡང་དུས་ཕྱིས་རྒྱ་གར་གྱི་མཁན་པོ་སུ་མ་ཏི་ཀཱིརྟི་དང་། ཞུ་ཆེན་གྱི་ལོ་ཙཱ་བ་དགེ་སློང་བློ་ལྡན་ཤེས་རབ་ཀྱིས་དག་པར་བཅོས་ཤིང་བསྒྱུར་ཏེ་ལེགས་པར་གཏན་ལ་ཕབ་པའོ།། །།མཇུག་གི་དོན།སླར་སྨྲས་པ། སྲིད་པ་ཀུན་ཏུ་རྙེད་པར་དཀའ་བའི་ནོར་གྱི་མཆོག །ཐེག་ཆེན་རིན་ཆེན་རིན་ཐང་མེད་པ་འདི་ཁོ་ན། །དེ་ཡི་སྙིང་པོ་བྱང་ཆུབ་སེམས་མཆོག་དབང་གི་རྒྱལ། །འཇིག་རྟེན་འཇིག་རྟེན་ལས་འདས་སྤྱི་ནོར་དམ་པར་འགྱུར། །གང་གི་ས་བོན་རང་བཞིན་རྣམ་དག་ཞིང་ལྟོ་རུ། །ཡོན་ཏན་རྗེས་དྲན་ཆུ་ལུད་བྲན་བཞིན་ལེགས་སྦྲུམ་པ། །འགལ་རྐྱེན་སྦྱོང་དང་མཐུན་རྐྱེན་འཚོགས་པའི་དྲོད་གཤེར་འཛོམས།།རྒྱལ་བའི་མྱུ་གུ་ཐོག་མར་བསྐྲུན་པའི་ཚུལ་གསུམ་མོ། །དེ་ཉིད་བག་མེད་འགོང་པོས་རློམ་ན་དབྱེ་བ་དང༌།།ཤེས་བཞིན་མ་ཡིན་གདོན་གྱིས་ཐམས་ན་བཟློག་པ་དང༌། །མི་བཟོད་བགེགས་ཀྱིས་བརྐུས་ལ་བསྐྲད་པའི་ཆོ་ག་བརྩམས། །བར་དུ་མི་ཉམས་སྲུང་བའི་རིག་པ་གསུམ་ཡིན་ནོ། །བརྩོན་འགྲུས་ནམ་ཟླའི་བགྲོད་པ་གོང་ནས་གོང་དུ་རྫོགས། བསམ་གཏན་བསིལ་བཅུད་འཐུང་བས་ལམ་བརྒྱའི་སྡོང་བུར་བསྲིངས། །ཤེས་རབ་དྲོད་བཅུད་བསྟེན་པས་ས་ཡི་སྟེ་མར་རྒྱས། །ཐ་མར་ཡོངས་སུ་སྨིན་པའི་སྒོ་ནི་གསུམ་ཞེས་བྱ། ༑གང་ཕྱིར་སྲིད་དང་སྲིད་མིན་བཀྲེས་པ་ཀུན་སེལ་བ། །རྒྱལ་བའི་ལོ་ཏོག་ཕུན་ཚོགས་དེ་ལ་རག་ལས་ཤིང་། །དེ་ཡང་རྒྱལ་སྲས་རྣམས་ཀྱི་སོ་ནམ་འདིར་ལྟོས་པ། །ཇི་ལྟར་བྱ་བའི་ཐབས་ཚུལ་འདི་ཀོ་ཅིས་མི་སློབ། །ཨེ་མ་དགེ་བའི་བཤེས་གཉེན་ལེགས་གསུང་ཟེགས་མ་རེ་རེར་ཡང་།་།དད་བློའི་ལྕི་ཡིས་མྱོང་བས་འཆི་བ་མེད་པའི་བཅུད་དུ་དངར། །བྱང་ཆུབ་མཆོག་གི་སྲོག་ཟུངས་བརྟན་པའི་གསོས་སུ་ཡང་ཡང་འཐུང་། །གཞན་ལ་ཕན་ཕྱིར་སྐྱུགས་པས་ཡི་གེའི་གཟུགས་ཅན་མ་གྱུར་ཏམ། །དེ་ལས་བྱུང་བའི་དགེ་ཚོགས་འཛམ་བུའི་སྙེ་མ་གང་། །རྒྱལ་སྲས་ཐུ་བོའི་རྗེས་སུ་སློབ་པའི་མ་དྲོས་མཚོར། །བདེན་ཚིག་འབུམ་ཕྲག་གྲངས་མེད་བཅུ་ཡི་སྒྲ་སྒྲོགས་བཞིན། །སྐུ་གསུམ་ཀླུ་དབང་དཔལ་དུ་ཡོངས་སུ་སྨིན་པར་གྱུར། །དེ་མཐུས་ལྷ་བཅས་སྐྱེ་རྒུ་ཀུན་དགའི་དལ་འཚོའི་གནས། །རྣམ་པ་ཐམས་ཅད་མཁྱེན་པའི་གསེར་བཟང་ལས་གྲུབ་ཅིང༌། །བདུད་བཞིའི་དཔུང་ལས་རྣམ་པར་རྒྱལ་པའི་རྒྱལ་མཚན་ཆེ།།ཕན་བདེའི་ཁང་བཟང་རྩེ་མོར་དགྱེས་པར་རོལ་གྱུར་ཅིག ། ཐེག་མཆོག་ལམ་སྟོན་བཤེས་གཉེན་སྒྲོན་མེས་སྲིད་གསུམ་གསལ། །བདུད་རྩིའི་སྒོ་མོ་གྲངས་མེད་བྱེ་བས་དུག་གསུམ་ཞི། །བདུད་དང་མུ་སྟེགས་མུན་པའི་ཁུང་བུར་སྒོ་གསུམ་བཅིང༌། །བསྟན་ལ་དགའ་རྣམས་འཛུམ་དཀར་གསར་བ་རྒྱས་གྱུར་ཅིག །བཀྲ་ཤིས་གང་ཞིག་ཕྱོགས་བཅུའི་ནམ་མཁའི་མཐར་ཐུག་པ། །མི་ཟད་རྒྱན་གྱི་སྤྲིན་ཕུང་སྟུག་པོ་བཀོད་པ་ལས། །ཕུན་ཚོགས་ནོར་བུའི་གྲུ་ཆར་རྒྱུན་འཆད་མེད་པར་འཇོ། །བདེན་པ་དེས་ནི་དགེ་ལེགས་ཉི་མ་འབར་གྱུར་ཅིག །བདུད་རྩི་གང་ཞིག་འཆི་བདག་འཇོམས་པའི་སྨན་གྱི་ཕུལ། །ལེགས་བྲིས་དབང་དང་གདེངས་ཅན་བདག་པོས་མ་མྱོང་བའི། །ཟག་མེད་རོ་མཆོག་ཀུན་ཏུ་རྒྱས་པའི་དཔལ་ཡོན་ཅན། །བཀྲ་ཤིས་དེས་ཀྱང་དུས་གསུམ་བདེ་ལེགས་བྱིན་གྱུར་ཅིག །དཔལ་ལྡན་གང་ཞིག་རིགས་དང་གྲོལ་བའི་ལང་ཚོས་སྒེག ། འཇིག་རྟེན་གསུམ་ན་གཙུག་ཕུད་རྩེ་མོས་ཕྱག་བྱས་ཤིང༌། །རྒྱལ་བའི་རིང་ལུགས་དབང་གི་རྒྱལ་བོའི་ཅོད་པན་འཛིན། །བཀྲ་ཤིས་དེས་ཀྱང་སྲིད་གསུམ་དབུགས་དབྱུང་སྟེར་གྱུར་ཅིག། །དེ་ལྟར་རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་བཟང་ཡིད་བཞིན་གྱི་ནོར་བུ་ལྟ་བུ་འདི་ཉིད། མདོ་དོན་མན་ངག་གིས་བཀྲལ་བའི་རྗེས་སུ་འབྲང་སྟེ། བཀའ་དྲིན་གཞལ་བར་དཀའ་བའི་དགེ་བའི་བཤེས་གཉེན་ཐུགུས་རྗེ་ཆེན་པོ་དང་ལྡན་པ་མཆོག་གི་ཐུགས་ཀྱི་དགོངས་པ་ཡོངས་སུ་རྫོགས་པ་དང༌། ཐེག་པ་མཆོག་གི་རིགས་ཅན་རྣམས་ཀྱི་བློ་གྲོས་ཀྱི་པད་མོ་ཁ་བྱེ་བའི་མཐུན་རྐྱེན་དང༌། བརྩེ་ལྡན་སྐྱོ་བ་མེད་པའི་ཆོས་སྨྲ་བ་རྣམས་ཀྱི་འཆད་སྤེལ་བསྙེལ་བ་མི་མངའ་བའི་གསལ་འདེབས་སུ། སྡེ་སྣོད་སྨྲ་བའི་ཉི་མ། ཕྱིར་མི་ལྡོག་པའི་རྒྱལ་སྲས་སེམས་དཔའ་ཆེན་པོ། །ཐུབ་བསྟན་ཆོས་ཀྱི་གྲགས་པ་ཞེས་ཚད་མེད་པའི་བཀའ་དྲིན་དང་ཐུགས་རྗེའི་བདག་ཉིད་ཅན་དེས།་གཞུང་ལེའུ་དགུ་ཐེག་པ་ཆེན་པོའིའདུལ་བ་ལ་སྣང་ཞིང༌། མདོ་སྡེ་ལ་འཇུག་པ། མངོན་པ་དང་མཐུན་པའི་ལུང་རིག་མན་ངག་གི་ལེགསབཤད་རིན་པོ་ཆེའི་ཕྲེང་བ་བསྟར་ལ་བརྒྱུས་པ་དག་གིས་ཐུབ་བསྟན་ཡོངས་རྫོགས་ཀྱི་རྩེ་མོ་ཐེག་ཆེན་བ་ཚགསེར་གྱི་བུམ་བཟང་མཛེས་པར་བྱས་པ་འདི་ནི་ཐུབ་པའི་རྗེས་སྐྱེས་རྣམས་ཀྱི་ཡོན་ཏན་ཟད་མི་ཤེས་པ་༌་འཇོ་བའི་གཏེར་ཆེན་པོ་ཉིད་དུ་གྱུར་ཏོ། །ཚུལ་དེ་ལ་གཟིགས་ཏེ། རྩོམ་པ་པོའི་ཐུགས་སྲས། སྙིགས་དུས་བསྟན་འགྲོའི་དཔལ་མགོན་དམ་པ། ངོར་ཨེ་ཝཾ་པའི་དཔོན་སློབ་འཇམ་དབྱངས་བློ་གཏེར་དབང་པོ་དཔལ་བཟང་པོའི་ཞལ་སྔ་ནས་། གཅིག་ལས་དུ་མ་འབྱུང་བའི་ཕྱག་རྒྱ། སྤར་གྱི་ཕྱི་མོར་བསྐྲུན་པའི་མཐུན་རྐྱེན་གནང་བ་དང༌། ཉེ་བར་གནས་པ་ཨ་དཔལ་ནས་སྒོ་གསུམ་ལོངས་སྤྱོད་དང་བཅས་པས་སྲི་ཞུ་བགྱིས་པ་འདི་ཉིད་ཐར་པའི་ལམ་མཁན་ཡོངས་འཛིན་དམ་པ་རྣམས་ཀྱི་འདུན་སར་ཐུགས་དགྱེས་པའི་བཟང་མཆོད་སྤྲིན་བཟང་པོ་གྱུར་ཏེ་དགོངས་པའི་མཛོད་ཁང་ཡོངས་སུ་འགེངས་པ་སྨོན་ན། དེ་དེ་བཞིན་འགྲུབ་པ་བླ་མ་རྒྱལ་བ་སྲས་དང་བཅས་པས་དབྱངས་གཅིག་ཏུ་བྱིན་གྱིས་བརླབ་ཏུ་གསོལ།།ཨོཾ་སྭ་སྟི་སི་དྡྷཾ། །རྨད་བྱུང་ཐུགས་བསྐྱེད་རྩ་བ་རབ་བརླིང་ཞིང་། །རྒྱ་ཆེན་ཚོགས་གཉིས་བྱེ་བའི་ཡལ་འདབ་རྒྱས། །ཕན་བདེའི་གྲིབ་བསིལ་ལུས་ཅན་ཉེར་འཚོའི་གཞི། །ཐུབ་དབང་དབག་བསམ་ལྗོན་པས་འགྲོ་འདི་སྲུངས། ༡།ཐུབ་པ་མཆོག་དེའི་བསྟན་པ་རིན་ཆེན་འདིར། །མཁས་ཚུལ་གསུམ་གྱི་བྱིན་བརླབ་བསྒྲུབས་པ་ན། །ཆོས་ཀྱི་གྲགས་པས་ས་ཆེན་དགེ་བྱས་པའི། །བཤེས་གཉེན་དེ་ཡི་ཞབས་རྡུལ་གཙུག་གིས་ལེན། ༢།གང་གི་རྣམ་དཔྱོད་རི་དབང་མནྡཱ་རས། །སྡེ་སྣོད་རྒྱ་མཚོ་བསྲུབས་པའི་སྙིང་པོ་མཆོག །ལེགས་བཤད་ཟླ་བ་བདུད་རྩིའི་བང་མཛོད་ནི། །ངོ་མཚར་ཕྲིན་ལས་འོད་ཀྱི་རླབས་ཕྲེང་གཡོ། ༣།དེས་ནི་རྒྱལ་བསྟན་ཀུ་མུད་ལེགས་ཕྱེས་ཏེ། །དེས་ཀྱང་འགྲོ་ལ་ཕན་བདེའི་དཔལ་སྦྱིན་པ། །འདི་གཅིག་ཉི་མའི་གཉེན་གྱི་རིང་ལུགས་ལ། །མ་སྨད་བྱ་བའི་ཕུལ་ཏེ་སུ་ཡིས་བསྐྲུན། ༧།དེ་ཕྱིར་གཅིག་ལས་དུ་མར་སྤྲུལ་པའི་བཟོ། །སྲས་བཅས་རྒྱལ་བའི་ཕྲིན་ལས་གཟུགས་ཅན་དུ། །ཤར་བ་སྤར་ཞེས་གྲགས་པའི་སྤྲིང་ཡིག་གསར། །ལུང་རྟོགས་བསྟན་པའི་གསོས་སྨན་བླ་ན་མེད། ༥།གཞི་དེར་ལེགས་གསུང་འདི་དག་འདུ་བྱེད་མཁན། །རྒྱུ་རྐྱེན་མཆོག་དང་ཕལ་དུ་སྣང་རྣམས་ཏེ། །དེ་ཀུན་ཡང་དག་བཤེས་མཆོག་དེའི་གསུང་བཅས། །ཚད་མར་མཐོང་བའི་དྲི་མེད་མི་གིས་སོ། །གཙོ་བོར་ཉེ་གནས་མཁས་པ་ཨ་དཔལ་ཞེས། །བསླབ་གསུམ་ལྡན་དེའི་ལྷག་བློས་མཚམས་སྦྱར་ནས། །གང་བྱུང་རྣམ་དཀར་འདི་ཡི་ཕྱོགས་ཁོ་ནར། །སྨིན་པའི་དད་བརྩོན་དགེ་བས་གཞི་བཏིང་སྟེ། ༦། རྗེ་བཙུན་བླ་མ་དམ་པའི་ལེགས་གསུང་གི། །བདུད་རྩིས་བློ་གྲོས་ལུས་སྟོབས་ན་ད་བའི། །ཡོངས་རྫོགས་བསྟན་དང་རྒྱུད་སྡེ་རྒྱ་མཚོ་ཡི། །དེད་དཔོན་ཨེ་ཝཾ་ཐར་རྩེའི་པཎྜི་ཏ། ༨།རྡོ་རྗེ་འཛིན་དག་བློ་གཏེར་དབང་བོ་དེས། །རབ་གུས་དང་པ་ཆེན་པོས་ཟང་ཟིང་གི་།མཐུན་པའི་རྐྱེན་དུ་འགྱུར་བར་ངེས་པ་ཡི། །དངོས་པོའི་གཏོང་བ་གྲོལ་བའི་ཆ་ཤས་དང༌། ༩།བསླབ་ལྡན་ལྷག་པའི་བློ་མངའ་དགེ་བའི་བཤེས། །དགེ་འདུན་རྒྱ་མཚོར་གྲོགས་དེའི་མཐུན་རྐྱེན་གྱི། །སྐྱ་རེངས་གསར་བས་དྲངས་པའི་ལེགས་བྱས་ཉི། །བདེ་ཆེན་ལྷུན་གྲུབ་སྟེང་གི་ཆོས་གྲྭར་ཤར། ༡༠།དེ་བྱུང་དགེ་ཚོགས་ཟླ་བ་ཀུན་དའི་དཔལ། །མོག་པོར་བགྱིད་པའི་བསོད་ནམས་མཆོག་དེ་ཡིས། །ཇི་ལྟར་སྨག་ལ་ཉིན་བྱེད་སྒྲོན་མེ་བཞིན། །ལེགས་ཚོགས་གོང་འཕེལ་ཟློག་ཟླ་ཉོས་སྨད་ཤོག ༡༡།ཁྱད་པར་བླ་མའི་ཐུགས་སྲས་ཐུ་བོ་རུ། །བཞེངས་པའི་འདྲེན་མཆོག་བློ་གྲོས་གཏེར་གྱུར་པའི། །ཟབ་དགོངས་ལྷག་མ་ཆོས་ཀྱི་དབྱིངས་སུ་རྫོགས། །ཕྲིན་ལས་དུས་མཐར་ནུབ་མེད་གསལ་གྱུར་ཅིག ༡༢།འདི་ལ་འབྲེལ་ཐོགས་དགེ་འདུན་རྒྱ་མཚོ་དང་། །ཨ་དཔལ་དེ་ཡི་ལུས་སྐྱེད་གུ་རུ་སྐྱིད། །གཞན་ཡང་ཉེ་དང་རིང་བར་གནས་པའི་འགྲོ། །དགྲ་གཉེན་བར་མས་བསྡུས་པ་མ་ལུས་ལ། ༡༣།ཆགས་དང་སྡང་དང་གཏི་མུག་བློས་མིན་པར། །ཚེ་འདིའི་མ་རྒན་བཞིན་དུ་མཉམ་པའི་བློས། །ཀུན་ཀྱང་ཐེག་མཆོག་དམ་པའི་མགོན་གྱིས་ཟིན། །གསུང་བཞིན་སྤྱོད་པས་རྣམ་གྲོལ་དབུགས་དབྱུང་ཤོག ༡༤། རྒྱལ་བསྟན་ལུང་དང་རྟོགས་པའི་བདག་ཉིད་ཅན། །བཤད་དང་སྒྲུབ་པས་བཟུང་ལ་འགྲན་བྲལ་བ། །མཚུངས་མེད་བླ་མའི་རྣམ་ཐོར་ཡིད་བཞིན་ནོར་། ། བདག་གཞན་ཡོངས་ཀྱི་རྒྱན་དུ་མཛེས་གྱུར་ཅིག ༡༥།ཅེས་པའི་སྤར་བྱང་སྨོན་ཚིག་འདི་བཞིན་དགེ་བའི་བཤེས་གཉེན་དམ་པ་ཨ་དཔལ་ནས་གསུང་བསྐུལ་ངོར། ཐར་ལམ་བླ་མ་ལ་རེ་ཞིང་འདུན་པའི་དགེ་སྦྱོང་བྱ་བྲལ་བ་ཀརྨ་བཀྲ་ཤིས་ཆོས་འཕེལ་ཞེས་བགྱི་བས་ཤར་མར་བྲིས་པའོ།། 

 དུསྤྱོད་འཇུག་ཤེས་རབ་ལེའུའི་གཞུང་འགྲེལ་ཟབ་མོ་རྟེན་འབྱུང་གི་དེ་ཁོ་ན་ཉིད་གསལ་བའི་སྒྲོན་མེ་ཞེས་བྱ་བ་བཞུགས་སོ། །ལེའུ་དགུ་བ་ཤེར་ལེའུའི་གཞུང་འགྲེལ།མཆོད་བརྗོད་དང་རྩོམ་པར་དམ་བཅའ་བ།ཤྲཱི་སཱ་སྟི་བི་ཛ་ཡནྟུ། །གང་གིས་རྟེན་འབྱུང་ཆོས་རྣམས་ཀུན། །སྤྲོས་བྲལ་ཉིད་དུ་གཟིགས་ཤིང་གསུངས། །དེ་ཕྱིར་མཁྱེན་དང་སྨྲ་བ་ནི། །ཟླ་བྲལ་སྟོན་པ་དེར་ཕྱག་འཚལ། ༡།མཁྱེན་པའི་གཏེར་ཆེན་འཇམ་དཔལ་དབྱངས། །ཟབ་ལམ་སྲོལ་འབྱེད་ཀླུ་སྒྲུབ་ཞབས། །སྤྲོས་བྲལ་དོན་གཟིགས་འཕགས་པ་ལྷ། །སྨྲ་བའི་ཁྱུ་མཆོག་གསུམ་ལ་འདུད། ༢།གྲུབ་པའི་སར་གཤེགས་སངས་རྒྱས་བསྐྱངས། །ལམ་བཟང་རྒྱས་མཛད་ཟླ་བའི་ཞབས། །མཛད་པ་རྨད་བྱུང་ཞི་བའི་ལྷ། །མཐའ་བྲལ་སྲོལ་འཛིན་གསུམ་ལ་འདུད། ༣།གཞན་ཡང་ཐལ་འགྱུར་ལུགས་བཟང་མཆོག་།གསལ་མཛད་འཕགས་ཡུལ་བྱོན་རྣམས་དང༌། །རྒྱལ་སྲས་འཇམ་དཔལ་སྙིང་པོ་སོགས། །བསིལ་ལྡན་ལྗོངས་སུ་བྱོན་རྣམས་རྒྱལ། ༤།བྱང་ཆུབ་སྤྱོད་མཆོག་ལ་འཇུག་པའི། །མན་ངག་བཤད་དང་སྒྲུབ་པའི་དཔལ། །ཕྱོགས་མཐར་རྒྱས་མཛད་བཀའ་དྲིན་ཅན། །དགེ་བའི་བཤེས་ལའང་ཕྱག་བྱས་ཏེ། ༥།སྲིད་པའི་ཟུག་རྔུ་གཅོད་བྱེད་ཕུལ། །ཞི་བར་བགྲོད་པའི་འཇུག་ངོགས་མཆོག །དེ་ནི་ཟབ་མོ་རྟེན་འབྱུང་གི།དེ་ཉིད་རྟོགས་པ་ཁོ་ན་ལས། ༦།སྲིད་རྩ་འབྱིན་བྱེད་གཞན་མེད་ལ། །ཞི་སྒོ་གཉིས་པའང་ཡོད་མིན་ཕྱིར། །ཐབས་ཚུལ་རིགས་པ་བརྒྱས་འབད་དེ། །ལམ་དེ་གཏན་ལ་འབེབས་པའི་རིགས། ༧། དེ་བས་འདིར་ཡང་དབུ་མའི་ལམ། །ཟབ་པ་ཞི་བ་སྤྲོས་བྲལ་གང་། །ལུང་རིགས་དུ་མས་ལེགས་འདོམས་པའི། །ཤེས་རབ་ལེའུའི་གཞུང་འདི་དགྲོལ། ༨།འདི་ན་མཁས་པའི་ལེགས་བཤད་ལས། །མ་བྱུང་དོན་གང་བརྗོད་མེད་ལ། །སྙན་འཇེབས་ཉམས་འགྱུར་གྱིས་སྒེག་པའི། །སྤེལ་ལེགས་ཚིག་གི་སྦྱོར་བའང་མིན། ༩།འོན་ཏེ་བདག་བློ་ཟབ་དོན་ལ། །གོམས་པའི་བག་ཆགས་བརྟན་ཕྱིར་དང༌། །སྐལ་མཉམ་བློ་དམན་འགའ་ལ་ཡང་།་། བརྒྱ་ལ་ཕན་པར་འགྱུར་སྲིད་ལ། ༡༠།དམ་པས་བསྐུལ་པའང་དོན་ལྡན་དུ། །བསྒྲུབ་སླད་འདི་ཉིད་སྨྲ་བ་ལ། །དད་སྤྲོའི་ཤུགས་ཀྱིས་སྤོབས་པ་སྐྱེས། །ཨེ་མའོ་འདི་ཀོ་སྐལ་བ་བཟང་། ༡༡།དེ་ལ་འདིར་རྗེ་བཙུན་འཇམ་དཔལ་དབྱངས་ཀྱི་སྲས་ཀྱི་ཐུ་བོ་རྒྱལ་སྲས་ཆེན་པོ་ཞི་བའི་ལྷས་མཛད་པ། བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་ལེའུ་བཅུའི་བདག་ཉིད་ཅན་དེས། ཐོག་མར་བྱང་ཆུབ་ཀྱི་སེམས་ཀྱི་ཕན་ཡོན་ལ་སྤྲོ་བ་བསྐྱེད་པ་སྔོན་དུ་བཏང་ནས། སྨོན་པ་བྱང་ཆུབ་མཆོག་ཏུ་སེམས་བསྐྱེད་ཚུལ་དང༌། འཇུག་སེམས་ལེན་པའི་ཆོ་གའི་སྒོ་ནས་བྱང་སེམས་ཀྱི་སྡོམ་པ་བཟུང་སྟེ་རྒྱལ་སྲས་ཀྱི་སྤྱོད་པ་སྤྱི་ལ་སློབ་པའི་ཚུལ་དང་། ཁྱད་བར་ཕར་ཕྱིན་ཕྱི་མ་གཉིས་ཀྱི་ཉམས་ལེན་ལེའུ་བརྒྱད་པ་དང་དགུ་པ་གཉིས་ཀྱིས་སྟོན་ཅིང༌། །ལེའུ་དགུ་བ་ཤེས་རབ་ལེའུའི་གཞུང་དོན། དེ་དག་གི་ནང་ནས་འདིར་ལེའུ་དགུ་པ་ཤེས་རབ་ཀྱི་ལེའུའི་གཞུང་འདི་འཆད་པ་ལ་གསུམ། སྟོང་ཉིད་རྟོགས་པའི་ཤེས་རབ་བསྐྱེད་དགོས་པའི་རྒྱུ་མཚན་གྱི་སྒོ་ནས་མདོར་བསྟན་པ། སྟོང་ཉིད་རྟོགས་པའི་ཤེས་རབ་དེ་ཉིད་ཇི་ལྟར་བསྐྱེད་ཚུལ་བསྟན་པའི་སྒོ་ནས་རྒྱས་པར་བཤད་བ། སྟོང་ཉིད་རྟོགས་པའི་ཤེས་རབ་བསྐྱེད་པ་ལ་འབད་པར་གདམས་པའི་སྒོ་ནས་དོན་བསྡུ་བའོ།། གཅིག སྟོང་ཉིད་རྟོགས་བའི་ཤེས་རབ་བསྐྱེད་དགོས་བའི་རྒྱུ་མཚན་གྱི་སྒོ་ནས་མདོར་བསྟན་བ།དང་པོ་ནི། ཡན་ལག་འདི་དག་སོགས་རྐང་པ་བཞིས་བསྟན། དེ་ལ་ཡན་ལག་འདི་དག་ཅེས་པ་ལེའུ་སྔ་ཕྱིའི་འབྲེལ་ཙམ་ལ་སྦྱར་ན་ལེའུ་བརྒྱད་པ་ནས་བཤད་པའི་ཞི་གནས་ཙམ་ལ་བཤད་ནའང་རུང་༌བསམ་མོད། འདིར་གཙོ་བོ་ནི་སྔར་བཤད་པའི་རྒྱལ་སྲས་ཀྱི་སྤྱོད་པའི་ཉམས་ལེན་སྦྱིན་སོགས་ཀྱི་ཡན་ལག་གམ་རྒྱུ་ཚོགས་འདི་དག་ཐམས་ཅད་ནི། ཐུབ་པ་ཐམས་ཅད་མཁྱེན་པས་གདུལ་བྱ་ཐེག་ཆེན་གྱི་གང་ཟག་གི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེ་ཉིད་སྤང་བྱ་ཤེས་སྒྲིབ་སྤོང་ནུས་ཀྱི་མཐུ་ཡོངས་སུ་བསྐྱེད་པའི་དོན་དུ་གསུངས་ཤིང༌། དེར་མ་ཟད་རང་དོན་དུ་ཐར་པ་ཙམ་འཐོབ་པ་ལའང་སྟོང་ཉིད་རྟོགས་པའི་ཤེས་རབ་དེ་ཉིད་མེད་དུ་མི་རུང་བ་ཡིན་པ་དེ་ཡི་ཕྱིར་ན་རང་དང་གཞན་གྱི་སྲིད་པའི་སྡུག་བསྔལ་མཐའ་༌༌དག་གཏན་དུ་རབ་ཏུ་ཞི་བར་འདོད་པས་ཆོས་བདག་རགས་པ་བཀག་པ་ཙམ་མིན་པའི་ཆོས་ཀྱི་བདག་མེད་ཕྲ་མོ་རྫོགས་པར་རྟོགས་པའི་ཤེས་རབ་རང་རྒྱུད་ལ་བསྐྱེད་པར་བྱ་དགོས་ཏེ་རང་གཞན་གྱི་དོན་དུ་༌ཐར་པ་དང་ཐམས་ཅད་མཁྱེན་པ་གང་སྒྲུབ་ཀྱང་མེད་དུ་མི་རུང་བའི་རྒྱུ་ཡིན་པའི་ཕྱིར་རོ།།འདིར་སྦྱིན་སོགས་ཀྱི་ཡན་ལག་དེ་དག་ཤེས་རབ་ཀྱི་དོན་དུ་གསུངས་ཚུལ་ལ་ཅུང་ཟད་དཔྱད་ན།སྤྱིར་སྡུད་པ་ལས། ཇི་སྲིད་དགེ་བའི་རྩ་བ་དེ་ནི་མ་རྫོགས་པ། །དེ་སྲིད་སྟོང་ཉིད་དམ་པ་དེ་ནི་རྟོགས་མི་འགྱུར། ཞེས་གསུངས་པ་ལྟར། སྟོང་ཉིད་རྟོགས་པ་ལ་ཚོགས་གསོག་པ་སྔོན་དུ་འགྲོ་དགོས་མོད་ཀྱང་། འདིར་བཤད་པའི་སྦྱིན་སོགས་རྒྱལ་སྲས་ཀྱི་སྤྱོད་པ་དེ་འདྲ་སྔོན་དུ་འགྲོ་དགོས་པར་མ་ངེས་པའི་ཚུལ་ནི་འདི་ལྟར། དེ་ཁོ་ན་ཉིད་ཐོས་བསམ་གྱིས་རྟོགས་པ་ཙམ་ལ་ནི་སྦྱིན་སོགས་བྱང་སེམས་ཀྱི་སྤྱོད་པ་དེ་དག་སྔོན་དུ་འགྲོ་དགོས་པའི་ངེས་པ་མེད་དེ་སྟོང་ཉིད་ཐོས་བསམ་གྱིས་གཏན་ལ་འབེབས་ཚུལ་དབུ་མ་རྒྱུན་དུ་གཉིས་བཤད་པ་བཞིན་ནོ། །སྟོང་ཉིད་ལ་ཡིད་འགྱུར་གྱི་མྱོང་བ་ཙམ་སྐྱེ་བ་ལའང་། སྦྱིན་སོགས་སྤྱོད་པའི་ཉམས་ལེན་སྔོན་དུ་ངེས་པར་འགྲོ་མི་དགོས་ཏེ། དེ་དགོས་ན། མི་རྟག་པ་དང༌།ལས་འབྲས་ཡིད་ཆེས་ཀྱི་དད་པ་ལྟ་བུའི་ཉམས་མྱོང་སྐྱེ་བ་ལའང་དེ་དག་སྔོན་དུ་འགྲོ་དགོས་པར་མཚུངས་པའི་ཕྱིར་རོ། །སྟོང་ཉིད་རྟོགས་པའི་སྒོམ་བྱུང་གི་ལྷག་མཐོང་སྐྱེ་བ་ལའང་སྦྱིན་སོགས་ཐེག་ཆེན་གྱི་སྤྱོད་པ་དེ་དག་སྔོན་དུ་འགྲོ་དགོས་པར་མ་ངེས་ཏེ། འདིར་ཐེག་དམན་འཕགས་པ་རྣམས་ལའང་སྟོང་ཉིད་རྟོགས་པའི་ལྟ་བ་ངེས་པར་ཡོད་དགོས་པར་འདོད་པའི་ཕྱིར་རོ།།གཞན་ཡང་སྟོང་ཉིད་རྟོགས་པའི་ཤེས་རབ་ཀྱིས་ཡེ་ཤེས་ཆོས་སྐུའི་ཉེར་ལེན་གྱི་རྒྱུ་བྱས་ནས་འབྲས་བུ་དེ་འགྲུབ་པ་ལ་སྦྱིན་སོགས་ཐབས་ཀྱི་ཆ་རྣམས་ཀྱིས་དེའི་ལྷན་ཅིག་བྱེད་རྐྱེན་བྱས་ནས་ཕན་འདོགས་པར་བྱེད་པས་ན། སྦྱིན་སོགས་དེ་དག་ཤེས་རབ་ཀྱི་དོན་དུ་གསུངས་སོ་སྙམ་ན། དེ་ལྟ་ན་ཤེས་རབ་ཀྱང་སྦྱིན་སོགས་ཀྱི་གྲོགས་སུ་སོང་བས་ཤེས་རབ་ཉིད་སྦྱིན་སོགས་ཀྱི་དོན་དུ་གསུངས་སོ་ཞེས་ལྡོག་ཏུ་སྨྲས་ནའང་མཚུངས་པའི་ཕྱིར་རོ།།དེས་ན་སྦྱིན་སོགས་ཤེས་རབ་ཀྱི་དོན་དུ་གསུངས་པའི་དགོངས་པ་ནི། གཞུང་འདི་དང་སྟོང་ཉིད་དངོས་སུ་ནི། སྟོན་པའི་གསུང་རབ་ཐམས་ཅད་ཀྱང་བརྒྱུད་ནས་དེ་ཁོ་ན་ཉིད་ལ་གཞོལ་བར་གསུངས་པ་དོན་འདྲ་བས། སྟོང་ཉིད་རྟོགས་པའི་ཤེས་རབ་མེད་ན་སྒྲིབ་གཉིས་གང་གི་ཡང་ས་བོན་ཟད་པར་བྱེད་མི་ནུས་ཤིང༌། ཉོན་སྒྲིབ་ཙམ་གྱི་ས་བོན་ཟད་པ་ལ་སྟོང་ཉིད་རྟོགས་པའི་ཤེས་རབ་དེ་ཉིད་བསོད་ནམས་ཀྱི་ཚོགས་མཐའ་ཡས་པས་ཟིན་པ་མི་དགོས་ཀྱང་། ཤེས་སྒྲིབ་ཀྱི་ས་བོན་ཟད་པ་ལ་ནི་བསོད་ནམས་ཀྱི་ཚོགས་མཐའ་ཡས་པས་བརྒྱན་ཏེ་ཡུན་རིང་དུ་གོམས་པར་བྱེད་དགོས་པས། འདིར་ནི་སྦྱིན་སོགས་ཐབས་ཀྱི་ཡན་ལག་དེ་དག་རང་རྒྱུད་ལྡན་གྱི་ཐེག་ཆེན་གྱི་གང་ཟག་གི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེ་ཉིད། ཤེས་སྒྲིབ་སྤོང་ནུས་ཀྱི་གཉེན་པོ་མཐུ་ཅན་དུ་འགྱུར་བའི་དོན་དུ་གསུངས་པ་ཡིན་ཏེ། རང་དོན་དུ་ཐར་པ་ཙམ་དོན་དུ་གཉེར་བ་རྣམས་ཀྱིས་ནི་དེར་གེགས་བྱེད་ཀྱི་ཉོན་སྒྲིབ་ཙམ་སྤང་བྱའི་གཙོ་བོར་བྱེད་ལ༑་གཞན་དོན་དུ་ཤེས་བྱ་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་རྣམས་ཀྱིས་ནི་དེར་གེགས་བྱེད་ཀྱི་ཤེས་སྒྲིབ་སྤང་བྱའི་གཙོ་བོར་བྱེད་དགོས་པའི་ཕྱིར་རོ།།ལུགས་འདི་ལྟར་ན་ཐེག་པ་ཆེ་ཆུང་གི་འཕགས་པ་གང་ཡིན་ཀྱང་སྟོང་ཉིད་རྟོགས་པའི་ཤེས་རབ་ཡོད་པ་ལ་ཁྱད་མེད་ཀྱང་། དེ་འདྲའི་ཤེས་རབ་དེ་ཤེས་སྒྲིབ་ཀྱི་གཉེན་པོར་འགྱུར་མི་འགྱུར་གྱི་ཁྱད་པར་བྱུང་བ་ནི་སྦྱིན་སོགས་བསོད་ནམས་ཀྱི་ཚོགས་རྒྱུ་ཆེན་པོས་ཟིན་མ་ཟིན་གྱིས་ཡིན་ལ། ཐེག་པ་ཆེ་ཆུང་གི་ཁྱད་པར་ཡང་ལྟ་བས་མི་འབྱེད་པར་ཐབས་ཀྱི་སྒོ་ནས་འབྱེད་པ་ཡིན་ནོ། །ཅི་སྟེ་གཞན་རྒྱུད་ཀྱི་སྡུག་བསྔལ་མཐའ་དག་ཞི་བར་བྱེད་པ་ལ་བླ་ན་མེད་པའི་བྱང་ཆུབ་ཐོབ་དགོས་པས་ཆོས་ཀྱི་བདག་མེད་ཕྲ་མོ་རྟོགས་༌དགོས་པ་བདེན་མོད། རང་རྒྱུད་ཀྱི་སྡུག་བསྔལ་ཙམ་ཞི་བར་འདོད་པས་དེ་ཁོ་ཉིད་རྟོགས་ཅི་དགོས།གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་བདག་མེད་ཙམ་མངོན་སུམ་དུ་རྟོགས་ཤིང་དེ་གོམས་པར་བྱས་པས་ཐེག་དམན་གྱི་མྱང་འདས་འཐོབ་པ་མ་ཡིན་ནམ་ཞེ་ན། བདེན་ཏེ། དབུ་མ་རང་རྒྱུད་བ་མན་ཆད་བདག་མེད་ཁས་ལེན་པའི་རང་སྡེ་ཕལ་ཆེར་ཀུན་ཀྱང་དེ་ལྟར་བཞེད་པ་མཐུན་ཡང་། འདིར་ནི་སློབ་དཔོན་ཀླུ་སྒྲུབ་ཀྱི་དགོངས་པ་ཐུན་མོང་མ་ཡིན་པ་དཔལ་ལྡན་ཟླ་བས་བཀྲལ་བ་ལྟར་བཤད་ན། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ཞེས་སོགས་ཀྱི་ལུང་གིས་ཕུང་པོ་བདེན་འཛིན་ཡོད་པ་དེ་སྲིད་དུ་ང་དང་ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པའི་འཇིག་ལྟ་མི་ལྡོག་པར་གསུངས་ཤིང་། ཐེག་དམན་དགྲ་བཅོམ་གྱིས་ཀྱང་འཇིག་ལྟ་སྤངས་པར་ནི་ཀུན་གྱིས་འདོད་དགོས་ལ།དེ་ལ་ཕུང་པོ་བདེན་འཛིན་ཟད་དགོས་པས། ཉན་རང་འཕགས་པས་ཀྱང་ཕུང་པོ་བདེན་མེད་དུ་རྟོགས་དགོས་པར་བཞེད་ཅིང༌། རྒྱལ་སྲས་ཆེན་པོ་འདིས་ཀྱང་དེ་དང་མཐུན་པར་ཐར་བ་ཙམ་འཐོབ་པ་ལའང་དེ་ཁོ་ན་ཉིད་ཕྲ་མོ་རྟོགས་དགོས་པར་བཞེད་ཚུལ་འོག་ཏུའངརྒྱས་པར་འཆད་དོ། 
 
 གཉིསསྟོང་ཉིད་རྟོགས་པའི་ཤེས་རབ་དེ་ཉིད་ཇི་ལྟར་བསྐྱེད་པའི་ཚུལ་བསྟན་པའི་སྒོ་ནས་རྒྱུས་པར་བཤད་པ།གཉིས་པ་ལ་གསུམ། གཏན་ལ་དབབ་བྱ་བདེན་གཉིས་ཀྱི་རྣམ་གཞག་བཤད་པ། ཐར་བ་ཙམ་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་པ། སྟོང་ཉིད་སྒྲུབ་པའི་རིགས་པ་རྒྱས་པར་བཤད་པའོ། ། ག ཏན་ལ་དབབ་བྱ་བདེན་གཉིས་ཀྱི་རྣམ་གཞག་བཤད་བ།དང་པོ་ལ་གསུམ། བདེན་གཉིས་ཀྱི་དབྱེ་བ་དང་མཚན་ཉིད། བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར་། བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བའོ།། བདེན་གཉིས་ཀྱི་དབྱེ་བ་དང་མཚན་ཉིད།དང་པོ་ནི། ཀུན་རྫོབ་སོགས་རྐང་པ་བཞིས་བསྟན། དེ་ལ་རྐང་པ་དང་པོ་གཉིས་ཀྱིས་དབྱེ་བ་བསྟན་ཏེ། སྣང་ཚུལ་དང་གནས་ཚུལ་མི་མཐུན་པའི་བརྫུན་པའི་ཆོས་གང་ཟག་དང་ཕུང་པོ་ལྟ་བུ་ཀུན་རྫོབ་བདེན་པ་དང་ནི། སྣང་ཚུལ་དང་གནས་ཚུལ་མཐུན་པའི་ཆོས་གང་ཟག་དང་ཕུང་པོ་རང་བཞིན་གྱིས་དབེན་པ་ལྟ་བུ་དོན་དམ་པའི་བདེན་པ་སྟེ་ཤེས་བྱའི་ཆོས་འདི་རྣམས་ལ་ནི། བདེན་པ་གཉིས་སུ་དབྱེར་ཡོད་པར་འདོད་དོ། །ཞེས་པའོ། །དང་ཞེས་པས་བདེན་གཉིས་སྟོབས་མཚུངས་པར་སྟོན་པ་སྟེ། གཞིའི་དུས་སུ་བདེན་གཉིས་གཅིག་གྲོགས་སུ་གཅིག་འགྲོ་བ་དང༌། ལམ་དུས་སུ་བདེན་གཉིས་ཀྱི་ཉམས་ལེན་ཐབས་ཤེས་ཟུང་འཇུག་ཏུ་འགྲོ་བ་དང༌། འབྲས་དུས་སུ་ཐབས་ཤེས་ཀྱིས་བསྡུས་པའི་ཚོགས་གཉིས་ཀྱི་རང་འབྲས་ཆོས་གཟུགས་ཀྱི་སྐུ་གཉིས་ཟུང་འབྲེལ་དུ་འགྲོ་དགོས་པའི་དོན་ཏོ། །རྐང་པ་ཕྱི་མ་གཉིས་ཀྱིས་རིམ་པར་བདེན་གཉིས་ཀྱི་མཚན་ཉིད་གཙོ་བོར་བསྟན་ཏེ། དོན་དམ་བདེན་པ་ནི་གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་མིན་ཞིང༌། རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་གི་སྤྲོས་པ་ནུབ་པའི་ཚུལ་གྱིས་རྟོགས་པར་བྱ་བའོ། །དོན་དམ་ཞེས་པས་མཚོན་བྱ་དང༌། བློ་ཡི་སྤྱོད་ཡུལ་མིན་ཞེས་པས་མཚན་ཉིད་ཤུགས་ལ་བསྟན་ཏོ། །རང་མངོན་སུམ་དུ་རྟོགས་པའི་བློ་གཉིས་སྣང་ཅན་གྱི་མངོན་སུམ་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་ནི། ཀུན་རྫོབ་བདེན་པ་ཡིན་པར་བརྗོད་དོ་ཞེས་པའོ། །བློ་ནི་ཞེས་པས་མཚན་ཉིད་དང༌། ཀུན་རྫོབ་ཡིན་པར་བརྗོད་ཅེས་པས་མཚོན་བྱ་བསྟན་ཏོ། །དེ་ལྟར་ཚིག་རྐང་པ་གཉིས་པོ་སོ་སོར་བཤད་རྒྱུས་དགོས་ཀྱིས། དེ་ལྟ་མིན་པར། དོན་དམ་བདེན་པ་བློ་ཡི་སྤྱོད་ཡུལ་མིན་ཏེ། བློའི་ཡུལ་ཡིན་ན་ཀུན་རྫོབ་ཡིན་དགོས་པར་བརྗོད་པའི་ཕྱིར། ཞེས་རྐང་པ་དང་པོ་དམ་བཅའ་དང་ཕྱི་མ་རྟགས་སུ་བྱས་ནས་བཤད་ན། དོན་དམ་བདེན་པ་བློ་གང་གིས་ཀྱང་ཤེས་བྱ་མ་ཡིན་པར་ཐལ་བ་སོགས་ཀྱི་སྐྱོན་ཡོད་པར་གསུངས།གལ་ཏེ་ཚིག་སྔ་ཕྱི་སྦྲེལ་ཏེ་བཤད་པར་འདོད་ན། དོན་དམ་བདེན་པ་ནི་གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་མིན་ཏེ། གཉིས་སྣང་ཅན་གྱི་བློ་ཡི་མངོན་སུམ་གྱི་སྤྱོད་ཡུལ་དུ་གྱུར་པ་ནི་ཀུན་རྫོབ་བདེན་པ་ཡིན་པར་བརྗོད་དོ་ཞེས་དོན་དམ་བདེན་པའི་མཚན་ཉིད་དགག་ཕྱོགས་ནས་ཤུགས་བསྟན་དང༌།།ཀུན་རྫོབ་བདེན་པའི་མཚན་ཉིད་སྒྲུབ་ཕྱོགས་ནས་དངོས་སུ་བསྟན་པའི་དོན་དུ་བཤད་ན་རུང་ངམ་སྙམ་མོ། ། བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར།གཉིས་པ་བདེན་གཉིས་གཏན་ལ་འབེབས་པའི་གང་ཟག་གི་ཁྱད་པར་ནི། དེ་ལ་འཇིག་རྟེན་སོགས་རྐང་པ་དྲུག་གིས་བསྟན། དེའང་རྐང་པ་དང་པོ་གཉིས་ཀྱིས་བདེན་གཉིས་གཏན་ལ་འབེབས་པའི་གང་ཟག་བསྟན་ལ། རྐང་པ་ཕྱི་མ་བཞིས་དེ་དག་གི་བློ་མཐོ་དམན་གྱི་ཁྱད་པར་བཤད་དོ། །བ
 
 དེན་གཉིས་གཏན་ལ་འབེབས་པ་ལ་ཞུགས་པའི་གང་ཟག་དེ་ལ། འཇིག་རྟེན་ཏེ་འཇིག་ཚོགས་ཀྱི་ཕུང་པོ་གདགས་གཞིའི་རྟེན་དུ་བཟུང་ནས་བཏགས་པའི་གང་ཟག་རྣམ་པ་གཉིས་སུ་མཐོང་སྟེ། སྟོང་ཉིད་མངོན་སུམ་དུ་རྟོགས་པའི་ཞི་ལྷག་ཟུང་འབྲེལ་གྱི་ཏིང་ངེ་འཛིན་དང་ལྡན་པའི་རྣལ་འབྱོར་པ་དབུ་མ་པ་དང༌། དངོས་པོ་བདེན་གྲུབ་ཏུ་ཡོད་པར་སྨྲ་བའི་ཕལ་པ་དངོས་སྨྲ་བའོ། །དེ་གཉིས་དངོས་བསྟན་གྱི་གཙོ་བོའི་དབང་དུ་བྱས་ཀྱི་སྟོང་ཉིད་ཐོས་བསམ་གྱིས་རྟོགས་པ་རྣམས་ཀྱང་རྣལ་འབྱོར་པའི་༌་འཇིག་རྟེན་གྱི་ཁོངས་སུ་བསྡུ་ལ། གྲུབ་མཐས་བློ་མ་བསྒྱུར་བའི་གང་ཟག་རྣམས་ཀྱང་ཕལ་པའི་ཁོངས་སུ་བསྡུ་གསུང༌། དེས་ན་གཙོ་ཕལ་གྱི་སྒོ་ནས་རྣལ་འབྱོར་པའི་འཇིག་རྟེན་ལ་སྐྱེ་འཕགས་གཉིས་ཡོད་ལ།འཇིག་རྟེན་ཕལ་པའང་གྲུབ་མཐས་བློ་བསྒྱུར་མ་བསྒྱུར་གཉིས་ཡོད་པར་བསྟན་ཏོ། །དེ་ལ་འཇིག་རྟེན་ཕལ་པ་དངོས་སྨྲ་བའི་གྲུབ་མཐའ་ལ་ནི་སྟོང་ཉིད་རྟོགས་པའི་རྣལ་འབྱོར་པའི་འཇིག་རྟེན་གྱིས་ཏེ་གང་ཟག་དབུ་མ་པའི་རིགས་པས་གནོད་དེ། དཔེར་ན་སེམས་ཙམ་པས་ཤེས་པ་བདེན་གྲུབ་ཏུ་ཁས་ལེན་པ་དབུ་མ་པས་གཅིག་དུ་བྲལ་སོགས་ཀྱི་རིགས་པས་འགོག་ཅིང་། དེའི་ཤུགས་ལ་ཕལ་པ་དངོས་སྨྲ་བའང་གྲུབ་མཐའ་གོང་མི་བ་དག་གིས་གྲུབ་མཐའ་འོག་མའི་ཁས་ལེན་འགོག་ནུས་ཏེ།་བྱེ་མདོ་གཉིས་ཀྱིས་རྡུལ་ཕྲན་ཆ་མེད་ཁས་ལེན་པ་སེམས་ཙམ་པའི་རིགས་པས་ཁེགས་ལ། བྱེ་སྨྲས་འདུས་མ་བྱས་རྫས་གྲུབ་ཏུ་འདོད་པ་སོགས་མདོ་སྡེ་པས་འགོག་ཅིང༌། ཕྱི་རོལ་པས་རྟག་གཅིག་རང་དབང་ཅན་གྱི་གང་ཟག་ཁས་ལེན་པ་བྱེ་མདོ་གཉིས་ཀྱི་རིགས་པས་འགོག་ནུས་པ་སོགས་ཀྱང་བསྟན་ཏོ། །འདི་དག་གིས་གྲུབ་མཐའ་འོག་མ་པ་དག་གིས་རྟོག་བཏགས་ལྟ་བུ་རིགས་པ་དང་འགལ་བ་རྣམས་གོང་མའི་རིགས་པས་འགོག་པར་བསྟན་གྱི། གྲུབ་མཐའ་འོག་མས་འདོད་ཚུལ་ཐམས་ཅད་འགོག་པ་མིན་ལ། དེར་མ་ཟད་འོག་མ་འོག་མའི་འདོད་ཚུལ་ཕལ་ཆེ་བ་གོང་མ་གོང་མའི་ལམ་སྟེགས་སུ་འགྱུར་བར་གསུངས་སོ། །སྟོང་ཉིད་རྟོགས་པའི་རྣལ་འབྱོར་པ་ནང་ཕན་ཚུན་གཅིག་གིས་གཅིག་ལ་མི་གནོད་དམ་སྙམ་ན། 
 
 རྣལ་འབྱོར་པ་དབུ་མ་པ་ཡང་བློ་མཐོ་དམན་གྱི་ཁྱད་ཀྱིས་རྒྱུད་ཐ་དད་པའི་དབང་དུ་བྱས་ན་སྦྱོར་ལམ་པ་དང༌། ས་གཉིས་པ་བ་སོགས་ལམ་དང་ས་གོང་མ་གོང་མ་པ་རྣམས་ཀྱིས་ཚོགས་ལམ་པ་དང༌། ས་དང་པོ་བ་སོགས་ལམ་དང་ས་འོག་མ་བ་རྣམས་ཟིལ་གྱིས་གནོན་ཅིང་གནོད་པར་འགྱུར་ཏེ། ས་ལམ་གོང་འོག་གི་ངོས་སྐལ་གྱི་སྤང་བྱ་སྤངས་མ་སྤངས་དང་རྟོགས་པའི་ཡོན་ཏན་ཁྱད་པར་ཅན་ཐོབ་མ་ཐོབ་ཀྱི་སྒོ་ནས་ཁྱད་ཞུགས་པའི་ཕྱིར་རོ། །འདི་ནི་དཔེར་ན་དབུ་མ་འཇུག་པ་ལས་ཐེག་ཆེན་གྱི་ས་དང་པོ་དྲུག་ཏུ་ཉན་རང་དགྲ་བཅོམ་རྣམས་རིགས་ཀྱི་སྟོབས་ཀྱིས་ཟིལ་གྱིས་གནོན་ཅིང་ས་བདུན་པ་ཡན་ཆད་དུ་སྟོང་ཉིད་ལ་འཇུག་ལྡང་ཁྱད་པར་བ་བྱེད་ནུས་པའི་བློ་སྟོབས་ཀྱི་སྒོ་ནས་ཟིལ་གྱིས་གནོན་པར་གསུངས་པ་དང་འདྲ་བར་༌་བཤད། རྒྱུད་གཅིག་གི་ཡང་འོག་མ་འོག་མས་སྤང་བྱའི་ས་བོན་ལ་གནོད་མ་ནུས་པ་གོང་མ་གོང་མས་གནོད་པ་སོགས་ཀྱང་དོན་གྱིས་བསྟན་ཏོ།། བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བ།གསུམ་པ་བདེན་གཉིས་ཀྱི་འཇོག་ཚུལ་ལ་རྩོད་པ་སྤོང་བ་ལ་གསུམ། མདོ་སྡེ་པ་སོགས་དངོས་སྨྲ་བ་སྤྱིར་དགག་པ། སེམས་ཙམ་པས་འདོད་པ་བྱེ་བྲག་ཏུ་དགག་པ། ལམ་དབུ་མ་ལ་དགོས་ནུས་མེད་པར་ཐལ་བའི་རྩོད་པ་སྤོང་བའོ།། མདོ་སྡེ་བ་སོགས་དངོས་སྨྲ་བ་སྤྱིར་དགག་པ།དང་པོ་ལ་གསུམ། རང་བཞིན་མེད་པ་མ་གྲུབ་ཅིང་གྲུབ་ནའང་མི་འཐད་པར་འདོད་པ་དགག་པ། རང་བཞིན་མེད་པ་ལ་མངོན་སུམ་གྱིས་གནོད་པ་དགག་པ། རང་བཞིན་མེད་པ་ལ་ལུང་གིས་གནོད་པ་དགག་པའོ།།དང་པོ་ནི། གཉིས་ཀ་སོགས་རྐང་པ་དྲུག་གིས་བསྟན། དེའང་འདི་དག་གི་སྐབས་སུ་ཕྱོགས་སྔ་མའི་འདོད་པ་རྩ་ཚིག་གིས་དངོས་སུ་མ་ཟིན་པ་ཤུགས་ལ་རྟོགས་དགོས་པ་མང་ཞིག་ཡོད་པས་འདིར་ཕྱོགས་སྔ་མའི་རྩོད་པ་འདི་ལྟར་འགོད་དགོས་ཏེ། དེ་ལ་དངོས་སྨྲ་བ་དག་ན་རེ། ཁོ་བོ་ཅག་གི་གྲུབ་མཐའ་ལ་རྣལ་འབྱོར་པ་དབུ་མ་པས་རིགས་པས་གནོད་པར་བཤད་པ་མི་འཐད་དེ། དབུ་མ་པས་ཆོས་ཐམས་ཅད་རང་བཞིན་མེད་པར་ཁས་ལེན་ཡང་། རང་བཞིན་མེད་པའི་སྒྲུབ་བྱེད་མེད་པའི་ཕྱིར་ཞེ་ན། མ་གྲུབ་སྟེ།དབུ་མ་པས་དངོས་སྨྲ་བའི་ངོར་རང་བཞིན་མེད་པར་སྒྲུབ་པའི་སྒྲུབ་བྱེད་ཡོད་དེ། སྔ་རྒོལ་དབུ་མ་པ་ནང་ཕྱི་རྒོལ་དངོས་སྨྲ་བ་གཉིས་ཀ་ལ་ཡང་ནི་བརྫུན་པར་གྲགས་ཤིང་གྲུབ་པར་འདོད་པའི་རྨི་ལམ་དང་གཟུགས་བརྙན་སོགས་ཀྱི་དཔེས་ཏེ་མཐུན་དཔེ་ཡང་དག་བཀོད་པའི་བྱེད་ལས་ལ་བརྟེན་ནས་ཕྱི་རྒོལ་ལ་རང་བཞིན་མེད་པ་རྟོགས་སུ་གཞུག་སླ་ལ། དངོས་སྨྲ་བས་དབུ་མ་པའི་ངོར་བདེན་པར་གྲུབ་པ་ཡོད་དེ།དཔེ་འདི་ལྟ་བུའོ་ཞེས་གཉིས་ཀ་ལ་མཐུན་སྣང་དུ་གྲུབ་པའི་དཔེ་ཡང་དག་བསྟན་དུ་མེད་པས་དེ་སྒྲུབ་མི་ནུས་ཏེ། འཇུག་པ་ལས། དངོས་རྣམས་མཐའ་དག་དངོས་པོ་མེད་པར་རྟོགས་སུ་གཞུག་པར་ནི། །ནུས་པར་ཆེས་སླ་ཇི་ལྟ་དེ་ལྟར་རང་བཞིན་གཞན་དག་ལ། །ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་ནོ། ཞེས་དང༌། དེའི་རང་འགྲེལ་ལས། ཇི་ལྟར་རྨི་ལམ་དང་སྒྱུ་མ་ལ་སོགས་པ་རང་གི་ཕྱོགས་མ་གྲུབ་པའི་དཔེ་ཁོ་ནས་འཇིག་རྟེན་གྱི་དངོས་པོ་རྣམས་རང་བཞིན་མེད་པ་ཉིད་དུ་རྟོགས་སུ་གཞུག་པར་ནུས་པ་དེ་ལྟར་འགའ་ཞིག་དངོས་པོ་རྣམས་རང་བཞིན་དང་བཅས་པར་འཛིན་དུ་གཞུག་པར་ནུས་པ་སླ་བ་མ་ཡིན་ཏེ། གཉིས་ཀ་ལ་གྲགས་པའི་དཔེ་མེད་པའི་ཕྱིར་རོ་ཞེས་གསུངས་ཏེ། བདེན་མེད་སྒྲུབ་པའི་གཏན་ཚིགས་རྟེན་འབྲེལ་ལྟ་བུ་ལ་བདེན་མེད་ཀྱི་ཁྱབ་པ་མཐུན་དཔེའི་སྟེང་དུ་མ་ངེས་པར་ཆོས་ཅན་གྱི་སྟེང་དུ་བདེན་མེད་ཚད་མས་ངེས་པར་བྱར་མི་ནུས་པའི་དོན་ནོ། །འདིས་ནི་སྔ་རྒོལ་དབུ་མ་པས་ཕྱི་རྒོལ་དངོས་སྨྲ་བ་ལ་རྟགས་སྦྱོར་ལ་བརྟེན་ནས་དབུ་མའི་ལྟ་བ་སྐྱེད་ཚུལ་བསྟན་ཏོ། །ཡང་དངོས་སྨྲ་བ་ན་རེ། ཁྱོད་འདོད་པ་ལྟར་གལ་ཏེ་རང་བཞིན་མེད་ན་སངས་རྒྱས་ཐོབ་པའི་དོན་དུ་སྦྱིན་སོགས་ལ་སློབ་པ་དོན་མེད་པར་འགྱུར་ཏེ། ཐོབ་བྱ་ཐོབ་བྱེད་གཉིས་ཀ་རང་བཞིན་གྱིས་མེད་ན་མེད་དགོས་པའི་ཕྱིར་ཞེས་རྩོད། །འདི་འདྲ་བའི་རྩོད་པ་ནི། ཡོད་ན་རང་བཞིན་གྱིས་ཡོད་དགོས་ལ་རང་བཞིན་གྱིས་མེད་ན་གཏན་མིད་དུ་འགྱུར་རོ་སྙམ་ནས་བཀོད་པ་སྟེ། རང་བཞིན་མེད་པ་མེད་པའི་དོན་དུ་བཟུང་བའི་ཕྱོགས་སྔའི་ཞེ་འདོད་ཀྱི་རྩོད་པ་ཡིན་ལ། དབུ་མ་པ་རང་གི་ལུགས་ལ་ནི། རང་བཞིན་གྱིས་མེད་ཀྱང་མེད་མི་དགོས་ཏེ། ཆོས་ཐམས་ཅད་རང་བཞིན་གྱིས་མེད། དེས་མེད་གོ་མི་ཆོད་པས་མེད་མི་དགོས། ཆོས་ཐམས་ཅད་ཐ་སྙད་དུ་རྟོག་པས་བཏགས་ཙམ་ཡོད། དེས་ཡོད་གོ་ཆོད་པས་ཡོད་དགོས་པར་བཞེད་པའི་གནད་ཀྱིས། རྩོད་པ་དེའི་ལན་ཡང་འདི་ལྟར། སངས་རྒྱས་ཀྱི་གོ་འཕང་ལྟ་བུའི་ཐོབ་བྱའི་འབྲས་བུའི་དོན་དུ་སྦྱིན་སོགས་ལ་སློབ་པ་ན། ཐོབ་བྱའི་འབྲས་བུ་དང་ཐོབ་བྱེད་ཀྱི་རྒྱུ་སྦྱིན་སོགས་དེ་དག་གི་ཐ་སྙད་བཏགས་པའི་བཏགས་དོན་བཙལ་ནས་ཡིན་ལུགས་ལ་ཇི་ལྟར་གྲུབ་པ་བརྟགས་ཤིང་དཔྱད་ན་མི་རྙེད་ཅིངས་མ་བརྟགས་མ་དཔྱད་པར། མིང་རྐྱང་བཏགས་ཡོད་ཙམ་གྱི་སྒོ་ནས་བརྫུན་པ་སྒྱུ་མ་ལྟ་བུར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་སྦྱིན་སོགས་ལ་འཇུག་པ་ཡིན་པའི་ཕྱིར། དེ་འདྲ་བའི་རང་བཞིན་མེད་རྟོགས་ཀྱི་ཤེས་རབ་ཀྱི་དམིགས་བུ་དང་ལྡན་ན་སྦྱིན་སོགས་ཕར་ཕྱིན་གཞན་རྣམས་ཕར་ཕྱིན་གྱི་མིང་འཐོབ་ཅིང་སངས་རྒྱས་འཐོབ་བྱེད་ཀྱི་རྒྱུར་འགྱུར་ལ། སྟོང་ཉིད་རྟོགས་པའི་ཤེས་རབ་ཀྱི་དམིགས་བུ་དང་བྲལ་ན་ཕར་ཕྱིན་གཞན་རྣམས་ཕར་ཕྱིན་གྱི་མིང་མི་འཐོབ་ཅིང་སངས་རྒྱས་འཐོབ་བྱེད་ཀྱི་རྒྱུར་མི་འགྱུར་བའི་ཚུལ།སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདི། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་འགྱུར་ཞིང་འདི་ཡི་མིང་འཐོབ་བོ། ཞེས་དང༌། འཇུག་པ་ལས་ཀྱང་། ཇི་ལྟར་ལོ་ང་བའི་ཚོགས་ཀུན་བདེ་བླག་ཏུ། །མིག་ལྡན་སྐྱེས་བུ་གཅིག་གིས་འདོད་པ་ཡི། །ཡུལ་དུ་འཁྲིད་པ་དེ་བཞིན་འདིར་ཡང་བློས། །མིག་ཉམས་ཡོན་ཏན་བླངས་ཏེ་རྒྱལ་ཉིད་འགྲོ། ཞེས་ལ།སུངས། འདི་དག་གིས་ཤེར་ཕྱིན་ལས་གཞན་པའི་སྦྱིན་སོགས་རྣམས་འབྲས་བུའི་སར་བགྲོད་པ་ཤེར་ཕྱིན་ལ་རག་ལས་པར་བསྟན་ཏོ།།བ་ཡང་དངོས་སྨྲ་བ་ན་རེ། དངོས་པོའི་ཆོས་རྣམས་རང་ངོས་ནས་བྱ་བ་བྱེད་ནུས་དང་འབྲས་བུ་སྐྱེད་ནུས་སུ་ཁས་ལེན་ན་དེ་ཉིད་ལ་བདེན་པར་གྲུབ་པ་ཟེར་ཏེ། དཔེར་ན་མེ་ལྟ་བུས་ཚ་ཞིང་སྲེག་པའི་བྱ་བ་བྱེད་པ་དེ་བློས་རློམ་པ་ཙམ་མིན་པར་རང་ངོས་ནས་བཙོ་སྲེག་གི་བྱ་བ་བྱེད་པར་ཁས་ལེན་དགོས་ལ། དེ་ཁས་མི་ལེན་ན་མངོན་སུམ་ལ་བསྙོན་པར་ཟད་ལ། དེ་ཁས་ལེན་ན་ཁོ་བོ་ཅག་དེ་ལ་བདེན་པར་གྲུབ་པ་ཞེས་ཟེར་བས་ཁྱེད་ཀྱིས་མིང་རང་བཞིན་གྱིས་གྲུབ་པ་ཞིས་མ་སྨྲས་ཀྱང་སླའི་དོན་རང་བཞིན་གྱིས་གྲུབ་པ་ཁས་བླངས་པར་སོང་འདུག་པས་འུ་བུ་ཅག་མིང་ཙམ་ལ་རྩོད་དོན་མེད་དོ་ཞེས་ཟེར། རྩོད་པ་འདིའང༌།མེ་སོགས་དོན་བྱེད་ནུས་པའི་དངོས་པོ་རྣམས་རང་བཞིན་གྱིས་མེད་ན་གཏན་མེད་དུ་འགྱུར་ཞིང་ཡོད་ན་རང་བཞིན་གྱིས་ཡོད་དགོས་ཞེས་བདེན་གཉིས་འགལ་འདུར་འཛིན་པའི་རྩོད་པའོ།།
 
 འདིའི་ལན་ལ། དབུ་མ་པ་དང་དངོས་པོར་སྨྲ་བའི་འཇིག་རྟེན་པ་ཡིས་མེ་ལ་སོགས་པའི་དངོས་པོ་རང་རང་གི་བྱ་བ་བྱེད་ནུས་པ་བསྙོན་མི་ནུས་པར་ཚད་མས་མཐོང་ཞིང་ཁས་ལེན་པ་ཙམ་འདྲ་ལ། དངོས་གླུ་བས་དེར་མ་ཟད། ཡང་དག་པར་གྲུབ་པ་བདེན་གྲུབ་ཉིད་དུའང་རྟོག་ཅིང་ཞེན་པར་བྱེད་ཀྱི་བདེན་མེད་སྒྱུ་མ་ལྟ་བུར་ཁོང་དུ་ཆུད་པ་མིན་ལ། དབུ་མ་པས་ཚ་ཞིང་སྲེག་པའི་བྱ་བ་བྱེད་ནུས་ཀྱི་མེ་དང་དེས་ཚ་ཞིང་སྲེག་པའི་བྱ་བ་བྱེད་པ་དང་བཅས་རྟོག་པས་བཏགས་ཙམ་མ་གཏོགས་ཆོས་གང་ཡང་རང་ངོས་ནས་བྱ་བ་བྱེད་ནུས་ཀྱིས་སྟོང་པ་བདེན་སྟོང་སྒྱུ་མ་ལྟ་བུར་ཁོང་དུ་ཆུད་པས་ན། འདིར་རྣལ་འབྱོར་པ་དབུ་མ་པ་དང་། འཇིག་རྟེན་པ་དངོས་པོར་སྨྲ་བ་དག་རང་རང་གི་ཞེ་འདོད་དང་ཁས་ལེན་མི་མཐུན་པའི་དབང་གིས་རྩོད་དོ། །ཡང་ན་འཇིག་རྟེན་པ་སྔ་མ་དངོས་སྨྲ་བ་ཁོ་ན་ལ་བྱ་སྟེ། དངོས་པོར་སྨྲ་བའི་འཇིག་རྟེན་པ་ཡིས་དོན་བྱེད་ནུས་པའི་དངོས་པོ་ཚད་མས་མཐོང་ཞིང་དེའང་ཡང་དག་པ་བདེན་གྲུབ་ཉིད་དུ་རྟོགས་པར་བྱེད་ཅེས་སོགས་སྔར་ལྟར་སྦྱར་རོ། །ཚིགས་བཅད་འདི་དེ་ལྟར་རྩོད་ལན་ལ་སྦྱར་ཏེ་གསུངས་ཀྱང་གཙོ་བོར་དངོས་སྨྲ་བ་དང་དབུ་མ་པ་གཉིས་རྩོད་པ་འབྱུང་བའི་རྒྱུ་མཚན་བསྟན་པའོ།།
 
 གཉིས་པ་ནི། གཟུགས་སོགས་སོགས་རྐང་པ་བཞིས་བསྟན། དེ་ལ་མདོ་སྡེ་པ་སོགས་དངོས་སྨྲ་བ་ན་རེ། རང་བཞིན་གྱིས་གྲུབ་པ་མེད་ན། གཟུགས་སོགས་དོན་ལྔ་རང་བཞིན་གྱིས་གྲུབ་པ་ལྟར་སྣང་ཞིང་དེ་ལ་མིག་གི་དབང་པོའི་མངོན་སུམ་སོགས་དབང་མངོན་ལྔ་ཚད་མར་སོང་བས་མངོན་སུམ་གྱིས་མཐོང་བ་དང་འགལ་ལོ་ཞེ་ན། མི་འགལ་ཏེ་གཟུགས་སོགས་ཡུལ་ལྔ་མིག་སོགས་དབང་པོའི་མངོན་སུམ་གྱི་ཚད་མས་གྲུབ་པ་ཉིད་ཀྱང་ནི། འཇིག་རྟེན་པ་ལ་གྲགས་པས་གྲུབ་པའི་གཟུགས་སོགས་ཀུན་རྫོབ་པའི་སྡོད་ལུགས་ཙམ་ལ་ཚད་མར་སོང་བ་ཡིན་གྱི། གཟུགས་སོགས་ཀྱི་གནས་ལུགས་དེ་ཁོ་ན་ཉིད་ལ་ཚད་མར་སོང་བ་མིན་ཞིང་། དེ་འདྲའི་ཚད་མས་དེ་ཁོ་ན་ཉིད་ངེས་ཤིང་གྲུབ་པའང་མིན་ཏེ། གལ་ཏེ་ཡིན་ན།ཚུར་མཐོང་སོ་སྐྱེའི་རྒྱུད་ཀྱི་དབང་ཤེས་ལྔས་གཟུགས་སོགས་ཀྱི་གནས་ལུགས་དེ་ཁོ་ན་ཉིད་མངོན་སུམ་དུ་མཐོང་ཞིང་། ཚད་མས་ངེས་པར་ཁས་ལེན་དགོས་ན་དེའང་མི་འཐད་དེ། ཏིང་འཛིན་རྒྱལ་པོ་ལས།མིག་དང་རྣ་བ་སྣ་ཡང་ཚད་མ་མིན། །ལྕེ་དང་ལུས་དང་ཡིད་ཀྱང་ཚད་མིན་ཏེ། །གལ་ཏེ་དབང་པོའི་འདི་དག་ཚད་ཡིན་ན། །འཕགས་པའི་ལམ་གྱིས་སུ་ལ་ཅི་ཞིག་བྱ། ཞེས་དང༌། འཇུག་པ་ལས་ཀྱང༌། །་གལ་ཏེ་འཇིག་རྟེན་ཚད་མ་ཡིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱིས། །ཅི་དགོས་འཕགས་པའི་ལམ་གྱིས་ཅི་ཞིག་བྱ། བླུན་པོ་ཚད་མར་རིགས་པའང་མ་ཡིན་ནོ། །ཞེས་སོགས་ཀྱིས་དེ་དག་གནས་ལུགས་ལ་ཚད་མ་ཡིན་ན་འཕགས་ལམ་སྐྱེད་པ་དགོས་མེད་དུ་ཐལ་བ་སོགས་ཀྱིས་སྐྱོན་བརྗོད་མཛད་ནས་བཀག་པས་སོ།། གཟུགས་སོགས་རང་མཚན་གྱིས་མ་གྲུབ་ན་ཇི་ལྟར་ན་འཇིག་རྟེན་ན་གྲགས་ཤིང༌། གྲུགོས་ན་ཇི་ལྟར་ན་རང་མཚན་གྱིས་མ་གྲུབ་པས་བརྫུན་པ་ཡིན་ཞེ་ན། ཚུལ་དེ་ནི་དཔེར་ན་བུད་མེད་ཀྱི་ལུས་མི་གཙང་བ་ལ་སོགས་པ་སྐྱེ་བོ་འདོད་ལྡན་ལ་གཙང་བར་གྲགས་པ་དང༌། སོགས་སྒྲ་དག་གིས་བསྟན་པ། འཇིག་རྟེན་ན་མི་རྟག་པ་ལ་རྟག་པ་དང༌། སྡུག་བསྔལ་བ་ལ་བདེ་བ་དང་། བདག་མེད་པ་ལ་བདག་སོགས་སུ་གྲགས་ཀྱང་། གྲགས་པ་དེ་དག་ཏུ་མ་གྲུབ་པ་བཞིན་དུ། གཟུགས་སོགས་ཀྱི་དངོས་པོ་འཇིག་རྟེན་ན་གྲགས་པ་རྣམས་ཀྱང་སྣང་ཚོད་དང་གནས་ཚོད་མི་མཐུན་ཞིང་། དཔྱད་མི་བཟོད་པའི་བརྫུན་པ་སྒྱུ་མ་ལྟ་བུ་ཡིན་ནོ།།གསུམ་པ་ལ་གཉིས། མི་རྟག་སོགས་སྟོན་པའི་ལུང་དྲང་དོན་ཡིན་པར་བསྟན་པ། དེ་ལ་འགལ་བ་སྤང་བའོ།།
 
 དང་པོ་ནི། འཇིག་རྟེན་སོགས་རྐང་པ་གསུམ་གྱིས་བསྟན། དེ་ཡང་གཟུགས་སོགས་རང་བཞིན་གྱིས་མ་གྲུབ་ན། མདོ་ཁ་ཅིག་ལས། གཟུགས་སོགས་ཀྱི་དངོས་པོ་རྣམས་མི་རྟག་པ་སོགས་སུ་གྲུབ་པར་གསུངས་པ་དང་འགལ་ལོ་ཞེ་ན། དེ་ནི་དངོས་པོ་ལ་མངོན་པར་ཞེན་པའི་དངོས་སྨྲ་བའི་འཇིག་རྟེན་འགའ་ཞིག་དེ་ཁོ་ན་ཉིད་ཀྱི་དོན་ལ་རིམ་གྱིས་གཞུག་པའི་དོན་ནམ་དགོས་ཆེད་དུ་ནི། གདུལ་བྱ་འདུལ་བའི་ཐབས་ལ་མཁས་པའི་འཇིག་རྟེན་གྱི་མགོན་པོས། འཁོར་ལོ་དང་པོ་སོགས་མུ་གཟུགས་སོགས་ཀྱི་དངོས་པོ་རྣམས་རང་བཞིན་གྱིས་གྲུབ་པར་བསྟན་པ་ཙམ་ཡིན་གྱི་དེ་ཁོ་ན་ཉིད་དུ་གཟུགས་སོགས་དེ་དག་སྐད་ཅིག་མ་ཉིད་དུ་གྲུབ་པ་མིན་ཏེ། དེར་གྲུབ་ན་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་ཡིན་དགོས་ལ། དེ་འདྲའི་གཅིག་དང་དུ་མ་ནི། གཅིག་དུ་བྲལ་གྱི་རིགས་པས་དཔྱད་ན་མ་གྲུབ་པའི་ཕྱིར་རོ། །འདིས་ནི་འདུས་བྱས་མི་རྟག་པ་སོགས་སུ་སྟོན་པའི་ལུང་དྲང་དོན་དུ་བསྟན་ནས་ངེས་དོན་ཡིན་པ་འགོག་པར་མཛད་དོ། །གཉིས་པ་ལ་ལྔ། ཀུན་རྫོབ་ཏུ་ཡང་མ་གྲུབ་པ་སྤང་བ། ཚོགས་གསོག་པ་མི་འཐད་པ་སྤང་བ།ཉིང་མཚམས་སྦྱོར་བ་མི་འཐད་པ་སྤང་བ། དགེ་སྡིག་གི་རྣམ་དབྱེ་མི་འཐད་པ་སྤང་བ། འཁོར་འདས་ཀྱི་ངེས་པ་མི་འཐད་པ་སྤང་བའོ།།དང་པོ་ནི། ཀུན་རྫོབ་སོགས་རྐང་པ་ལྔས་བསྟན། དེ་ལ་གཟུགས་སོགས་འདུས་བྱས་ཀྱི་དངོས་པོ་དེ་དག་དེ་ཁོ་ན་ཉིད་དུ་སྐད་ཅིག་མར་གྲུབ་པ་མིན་ན། ཀུན་རྫོབ་ཏུ་ཡང་གཟུགས་སོགས་འདུས་བྱས་ཀྱི་དངོས་པོ་དེ་དག་སྐད་ཅིག་མ་དང་མི་རྟག་པ་ཡིན་པ་འགལ་ཏེ། འཇིག་རྟེན་ན་སྔ་དྲོའི་དུས་ན་ཡོད་པའི་དངོས་པོ་དེ་ཉིད་ཕྱི་དྲོའི་དུས་ནའང་ཡོད་པར་འདོད་ཅིང་དེ་དག་རྟག་པར་གྲགས་པའི་ཕྱིར་ཞེ་ན།འཇིག་རྟེན་ན་གཟུགས་སོགས་རྟག་པར་གྲགས་ཀྱང་། གཟུགས་སོགས་སྐད་ཅིག་མ་དང་མི་རྟག་པར་འཇིག་རྟེན་པའི་ཚད་མས་མ་གྲུབ་པར་མི་འགྱུར་ཏེ། 
 
 ཀུན་རྫོབ་གང་ཡིན་ཐམས་ཅད་འཇིག་རྟེན་རང་དགའ་བའི་བློ་ལ་ལྟོས་ནས་འཇོག་མི་དགོས་ཤིང་གཟུགས་སོགས་མི་རྟག་སོགས་བདེན་བཞིའི་ཁྱད་ཆོས་རགས་པ་བཅུ་དྲུག་འཇིག་རྟེན་པའི་རྣལ་འབྱོར་པའི་ཐ་སྙད་པའི་ཚད་མས་གྲུབ་ཅིང་རྟོགས་པས་དེ་ལ་ལྟོས་པའི་ཀུན་རྫོབ་ཡིན་པའི་ཕྱིར་ཉེས་པ་དེ་དག་མེད་དེ། །ཞེས་སོ། །འོ་ན་སྐད་ཅིག་མ་དང་མི་རྟག་པ་སོགས་ཀུན་རྫོབ་ཏུ་ཡིན་ན། མི་རྟག་སོགས་བཅུ་དྲུག་མཐོང་བ་དེ་ཁོ་ན་ཉིད་མཐོང་བ་ཡིན་པར་གསུངས་པ་དང་འགལ་ཞེ་ན། མི་འགལ་ཏེ། འཇིག་རྟེན་རང་དགའ་བས་གཟུགས་སོགས་གཙང་བདེ་རྟག་བདག་སོགས་ཕྱིན་ཅི་ལོག་ཏུ་ཞེན་པ་ལ་ལྟོས་ཏེ་མི་རྟག་སོགས་སུ་མཐོང་བའང་། ཐ་སྙད་ཙམ་དུ་ཕྱིན་ཅི་མ་ལོག་པ་ཡིན་པས་དེ་ཁོ་ན་ཉིད་མཐོང་བར་བཤད་ཀྱི་དངོས་པོའི་གནས་ཚོད་ལ་ལྟོས་ཏེ། མི་རྟག་སོགས་སུ་མཐོང་བ་དེ་ཁོ་ན་ཉིད་མཐོང་བ་མིན་ཏེ། དངོས་པོའི་གནས་ཚོད་ལ་དེ་དག་རྟག་མི་རྟག་བདི་བ་དང་སྡུག་བསྔལ་སོགས་ཀྱི་མཐའ་གང་དུའང་མ་གྲུབ་པར་རང་བཞིན་གྱིས་སྟོང་པ་ཉིད་ཡིན་པའི་ཕྱིར་རོ། །དེ་ལས་གཞན་དུ་འཇིག་རྟེན་ན་གཟུགས་སོགས་རྟག་པར་གྲགས་ལ། དེ་ལ་གྲགས་ཚད་ཚད་མ་ཡིན་དགོས་ན། འཇིག་རྟེན་ན་གཟུགས་སོགས་རྟག་པར་གྲགས་པའི་ཚད་མ་དེས། རྣལ་འབྱོར་པས་གཟུགས་སོགས་མི་རྟག་པར་ཚད་མས་གྲུབ་པ་ལ་གནོད་དགོས་ལ། དེ་ལྟ་ན་མི་སྡུག་པ་སྒོམ་པའི་རྣལ་འབྱོར་པས་བུད་མེད་ཀྱི་ལུས་མི་གཙང་བར་ངེས་པར་རྟོགས་པའི་བློ་དེ་ལ་བུད་མེད་ཀྱི་ལུས་གཙང་བར་ཞེན་པའི་འཇིག་རྟེན་ཆགས་ཅན་གྱི་བློ་གཞན་གྱིས་གནོད་པར་ཐལ་བའི་སྐྱོན་ཡོད་པར་འགྱུར་ན། དེ་མི་འཐད་དེ། བློ་དེ་གཉིས་ལ་ཐ་སྙད་ཙམ་དུ་ཕྱིན་ཅི་ལོག་མ་ལོག་གི་ཁྱད་ཡོད་པའི་ཕྱིར་དང་། སྤྱིར་ཡང་འདོད་ཆགས་ཀྱི་གཉེན་པོ་མི་སྡུག་པའི་ཏིང་ངེ་འཛིན་ཡིན་པས་སྤང་བྱའི་ཕྱོགས་ཀྱིས་གཉེན་པོའི་ཕྱོགས་ལ་གནོད་ཨམི་སྲིད་པའི་ཕྱིར་རོ།།
 
 གཉིས་པ་ནི། སྒྱུ་འདྲའི་སོགས་རྐང་པ་གཉིས་ཀྱིས་བསྟན། གལ་ཏེ་རང་བཞིན་གྱིས་གྲུབ་པ་མེད་ན་སངས་རྒྱས་མཆོད་པ་སོགས་ལ་བསོད་ནམས་འབྱུང་བར་ལུང་ལས་བཤད་པ་དང་འགལ་ཏེ་བསོད་ནམས་སོགས་རང་བཞིན་གྱིས་མ་གྲུབ་པའི་ཕྱིར་ཞེས་རྩོད། འདིའང་ཡོད་ན་རང་བཞིན་གྱིས་ཡོད་དགོས་རང་བཞིན་གྱིས་མེད་ན་ཡོད་མི་ཤེས་སོ་སྙམ་པའི་རྩོད་པ་སྟེ་རྩ་ཚིག་གིས་མ་ཟིན་པའི་ཕྱོགས་སྔའི་འདོད་པའོ།།དེའི་ལན་ནི། རྟོག་པས་བཏགས་ཙམ་ཐ་སྙད་དུ་གྲུབ་ཅིང་བདེན་པར་མེད་པ་སྒྱུ་འདྲའི་རྒྱལ་བ་མ་མཆོད་པས། བདེན་པར་མེད་པ་སྒྱུ་འདྲའི་བསོད་ནམས་འབྱུང་བ་ནི། དཔེ་ཇི་ལྟར་ན། ཁྱོད་ཀྱིས་རྒྱལ་བ་བདེན་པའི་དངོས་པོར་ཡོད་པ་མཆོད་པ་ལ་བསོད་ནམས་ཀྱང་བདེན་གྲུབ་འབྱུང་བར་འདོད་པ་དེ་ཇི་ལྟ་བ་བཞིན་འབྱུང་བས། དོན་ལ་བདེན་རུང་མི་བདེན་རུང་དངོས་པོ་དང་མཐུན་པའི་བསོད་ནམས་འབྱུང་ལ་ཁོ་བོ་ཅག་དབུ་མ་པ་ལ་དེས་ཆོག་གོ་ཞེས་པའོ། འདིས་ཀྱང་བསོད་ནམས་སོགས་རང་ངོས་ནས་མ་གྲུབ་ཀྱང་མིང་རྐྱང་བཏགས་ཡོད་ཙམ་ཞིག་ཡོད་པ་དེས་ཡོད་གོ་ཆོད་པའི་གནད་ཀྱིས་དེ་ལྟར་ལན་བཏབ་པ་ཡིན་ནོ།།གསུམ་པ་ནི། གལ་ཏེ་སོགས་རྐང་པ་དྲུག་གིས་བསྟན། དེ་ལ་རྐང་པ་དང་པོ་གཉིས་ཀྱིས་ཕྱོགས་སྔའི་རྩོད་ཚུལཾ་བསྟན་ཏེ། གལ་ཏེ་སེམས་ཅན་ཀྱང་རང་ངོས་ནས་མ་གྲུབ་ཅིང་བློ་ལ་སྣང་ཙམ་གྱི་བདེན་མེད་སྒྱུ་མ་དང་འདྲ་ན། སྒྱུ་མའི་རྟ་གླང་ཞིག་པ་སླར་མི་སྐྱེ་བ་ལྟར། སེམས་ཅན་ཀྱང་ཤི་ནས་ཡང་ཇི་ལྟར་སྐྱེ་བར་འགྱུར་ཏེ་སྐྱེ་མི་རིགས་སོ་ཞེ་ན། 
 
 རྐང་པ་བར་པ་གཉིས་ཀྱིས་དེའི་ལན་བསྟན་ཏེ། ལས་ཉོན་གྱིས་སྤྲུལ་པའི་སེམས་ཅན་རྣམས་ནི་ཇི་སྲིད་དུ་ཡང་སྲིད་ཕྱི་མའི་རྒྱུ་མ་རིག་པ་སོགས་ཉོན་མོངས་དང་འདུ་བྱེད་སོགས་ལས་ཀྱི་རྐྱེན་རྣམས་ཚོགས་པར་གྱུར་པ་དེ་སྲིད་དུ་སེམས་ཅན་རྣམས་སྲིད་པར་ཉིང་མཚམས་སྦྱར་ཏེ་སྐྱེ་བ་ལེན་པར་མ་ཟད། སྒྱུ་མ་མཁན་གྱིས་སྤྲུལ་པའི་སྒྱུ་མའང་ཇི་སྲིད་དུ་སྔགས་རྫས་སོགས་ཀྱི་རྐྱེན་རྣམས་ཚོགས་པར་གྱུར་ན་དེ་སྲིད་དུ་འབྱུང་བར་འགྱུར་ལ། གཉིས་ཀའང་རྐྱེན་ཚོགས་པ་དང་བྲལ་བ་ན་མི་འབྱུང་ངོ༌། །ཁོ་བོ་ཅག་གི་སྒྱུ་མ་དཔེར་བྱས་པའང༌། སྒྱུ་མ་དང་སེམས་ཅན་གཉིས་བདེན་པར་གྲུབ་མ་གྲུབ་འདྲ་བར་བསྟན་པ་ཡིན་གྱི། སྒྱུ་མ་དང་སེམས་ཅན་ཕྱོགས་ཐམས་ཅད་ནས་འདྲ་བར་ཁས་མ་བླངས་ལ། དེ་ཙམ་ལའང་སྐྱོན་དེ་འཇུག་ན། ཁྱོད་ཀྱིས་ཀྱང་སྒྱུ་མ་དང་རྨི་ལམ་སོགས་བརྫུན་པར་ཁས་བླངས་པས། རྟ་གླང་གི་སྤྲུལ་གཞིའི་རྡེའུ་ཤིང་དེ་རྟ་གླང་དུ་སྣང་རུང་ན་ཁྱི་དང་བོང་བུར་ཅིའི་ཕྱིར་སྣང་མི་རུང་སྟེ་བརྫུན་པ་ཡིན་པ་ལ་ཁྱད་པར་མེད་པའི་ཕྱིར་ཞེས་བརྗོད་ནའང་རིགས་པ་མཚུངས་སོ། །གལ་ཏེ་སེམས་ཅན་ཐོག་མེད་ནས་ཡོད་པས་རྒྱུན་རིང་ལ། སྒྱུ་མ་རེས་འགའ་གློ་བུར་དུ་འབྱུང་བ་རྒྱུན་ཐུང་བས་ན། སེམས་ཅན་དང་སྒྱུ་མ་གཉིས་བདེན་མི་བདེན་མཚུངས་པར་མི་འགྱུར་བའི་ཕྱིར་སྒྱུ་མ་དཔེར་མི་རུང་ངོ་ཞེ་ན། རྐང་པ་ཕྱི་མ་གཉིས་ཀྱིས་དེའི་ལན་བསྟན་ཏེ། རྒྱུན་རིང་བ་ཙམ་གྱིས་ཇི་ལྟར་ན་སེམས་ཅན་བདེན་པར་ཡོད་པ་ཡིན་ཏེ་མེད་དོ།།་གལ་ཏེ་རྒྱུན་རིང་ཐུང་གིས་བདེན་པར་གྲུབ་མ་གྲུབ་ཀྱི་ཁྱད་ཡོད་ན། སྒྱུ་མ་ལའང་རྒྱུན་རིང་ཐུང་དུ་མ་དང༌། རྨི་ལམ་དུའང་བསྐལ་པ་དྲན་པ་དང་། སྐད་ཅིག་དྲན་པ་ལྟ་བུ་ཡུན་རིང་ཐུངགི་ཁྱད་ཡོད་པས། དེ་དག་ལའང་བདེན་མི་བདེན་གྱི་ཁྱད་པར་འབྱེད་དགོས་ན་དེའང་མི་རིགས་ཏེ། སྒྱུ་མ་དང་རྨི་ལམ་རྒྱུན་རིང་ཐུང་གང་ཡིན་ཡང་མི་བདེན་པ་བརྫུན་པ་ཡིན་པར་འདོད་དགོས་པའི་ཕྱིར་རོ།།
 
 བཞི་པ་ནི། སྒྱུ་མའི་སྐྱེས་བུ་སོགས་རྐང་པ་བཅུས་བསྟན། གལ་ཏེ་སེམས་ཅན་རང་བཞིན་གྱིས་མེད་པ་སྒྱུ་མ་དང་འདྲ་ན། སྒྱུ་མའི་སྐྱེས་བུ་བསད་པ་ལ་སྡིག་པ་མི་འབྱུང་བ་བཞིན་སེམས་ཅན་བསད་པ་ལའང་སྡིག་པ་མི་འབྱུང་བར་ཐལ་ལོ་ཞེ་ན། སྒྱུ་མའི་མི་དང་རྟ་གླང་སོགས་ཀྱི་སྐྱེས་བུ་བསད་པ་དང་།བརྡུངས་པ་སོགས་བྱས་པ་ལ་སྦྱོར་བའི་སྐབས་སུ་དེ་དག་ལ་མི་དང་རྟ་གླང་སོགས་སེམས་ཅན་རང་མཚན་པར་འདུ་ཤེས་ཏེ་གསོད་འདོད་ཀྱིས་མཚོན་བསྣུན་པ་སོགས་བྱས་ན་སྦྱོར་བའི་སྡིག་པ་ནི་འབྱུང་ལ། སྲོག་གཅོད་ཀྱི་དངོས་གཞི་རྫོགས་པ་ལ་གསད་བྱ་དེའི་སྲོག་གི་དབང་པོ་འགགས་པ་དགོས་ན། གསད་བྱ་རྒྱུ་མའི་སྐྱེས་བུ་དེ་ལ་སྲོག་དང་སེམས་མེད་པའི་ཕྱིར་ན་དངོས་གཞིའི་སྡིག་པ་ནི་མེད་དེ་ཞེས་པའམ། ཡང་ན་སྒྱུ་མའི་སྐྱེས་བུས་སྒྱུ་མའི་སྐྱེས་བུ་བསད་པ་སོགས་ལ་ནི་གསོད་པ་པོ་ལའང་སེམས་མེད་པའི་ཕྱིར་ན་སྡིག་པ་མེད་དེ། ཞེས་བཤད་ཀྱང་ཆོག་གོ། དེས་ན་མི་ལ་སོགས་པ་སྒྱུ་མའི་སེམས་དང་ལྡན་པ་ཡི་སྐྱེས་བུ་ལ་ཟས་གོས་སྦྱིན་པ་སོགས་ལེགས་པར་སྤྱད་པས་ཕན་བཏགས་ན་བསོད་ནམས་དང་གསོད་པ་དང་བརྡུང་བ་སོགས་ཉེས་པར་སྤྱད་པས་གནོད་པ་བྱས་ན་ནི་སྡིག་པ་ངེས་པར་འབྱུང་སྟེ་སེམས་དང་ལྡན་པ་དེའི་ཕྱིར་རོ།།
 
 འོ་ན་སེམས་ཅན་དང་སྒྱུ་མ་གཉིས་རང་བཞིན་མེད་པར་མཚུངས་ན་སེམས་ཡོད་མེད་ཀྱི་ཁྱད་པར་འབྱུང་བ་ཇི་ལྟར་ཡིན་ཞེ་ན། སྒྱུ་མའི་སྐྱེས་བུ་སྤྲུལ་བྱེད་ཀྱི་སྔགས་དང༌། སོགས་སྒྲས་བསྟན་པ་སྤྲུལ་གཞིའི་རྡེའུ་དང་ཤིང་བུ་དང་སྒྱུ་མ་མཁན་རྣམས་ལ་སྒྱུ་མའི་སྐྱེས་བུས་སེམས་ལྡན་དུ་སྐྱེད་པའི་ནུས་པ་མེད་པའི་ཕྱིར། སྒྱུ་མའི་སྐྱེས་བུ་ལ་སེམས་ལྡན་ནི་འབྱུང་བ་ནམ་ཡང་མེད་ལ། མ་རིག་པ་དང་འདུ་བྱེད་སོགས་ལས་ཉོན་གྱི་རྒྱུ་ལས་ནི་སེམས་སྐྱེད་པའི་ནུས་པ་ཡོད་པས་དེས་བསྐྱེད་པའི་སྐྱེས་བུ་ལ་སེམས་ཡོད་པས་སེམས་ཡོད་མེད་མི་མཚུངས་པའི་རྒྱུ་མཚན་ནི་དེ་ལྟར་རྒྱུ་རྐྱེན་གྱི་ནུས་པ་མི་འདྲ་བ་ལས་ཡིན་ནོ། །རྒྱུ་རྐྱེན་གྱི་དབང་གིས་དེ་གཉིས་ལ་སེམས་ཡོད་མེད་མི་འདྲ་བ་བྱུང་བར་མ་ཟད་རྫས་སྔགས་སྣ་ཚོགས་པའི་རྐྱེན་ལས་བྱུང་བ་ཡི་སྒྱུ་མ་བརྫུན་པ་དེ་ཡང་། ཁང་ཁྱིམ་དང༌། །རྟ་གླང་དང༌། སྐྱེས་པ་བུད་མེད་སོགས་སྣ་ཚོགས་པ་ཉིད་འབྱུང་བ་དེའི་ཕྱིར། རྒྱུ་རྐྱེན་སྣ་ཚོགས་པས་འབྲས་བུ་སྣ་ཚོགས་པ་སྐྱེད་པར་བྱེད་ཀྱི། 
 
 རྒྱུ་དང་རྐྱེན་གཅིག་གིས་ནི་འབྲས་བུ་ཀུན་སྐྱེད་ནུས་པ་ནི་ཡུལ་དུས་གང་ན་ཡང་ནི་ཡོད་པ་མ་ཡིན་ཏེ། ཐ་སྙད་ཙམ་དུ་རྒྱུ་དང་རྐྱེན་གྱིས་འབྲས་བུ་སྐྱེད་ཚུལ་ལ། མཛོད་ལས། །བཞི་ཡིས་སེམས་དང་སེམས་བྱུང་རྣམས། །གསུམ་གྱིས་སྙོམས་པར་འཇུག་པ་གཉིས། །གཞན་ནི་གཉིས་པོ་དག་ལས་སྐྱེས། །ཞེས་རྐྱེན་སོ་སོས་འབྲས་བུ་སོ་སོར་སྐྱེད་ཚུལ་བཤད་ལ། དོན་དམ་པར་ནི་རྐྱེན་གྱིས་འབྲས་བུ་སྐྱེད་ཚུལ་གྱི་བཏགས་དོན་བཙལ་ན་རང་ངོས་ནས་མི་སྐྱེད་པའི་ཚུལ་རྩ་ཤེའི་རྐྱེན་བརྟགས་པའི་རབ་བྱེད་ལས་གསུངས་པ་ལྟར་རོ།།ལྔ་པ་ནི། གལ་ཏེ་སོགས་རྐང་པ་བརྒྱད་ཀྱིས་བསྟན། དེ་ལ་དབུ་མ་པས་དོན་དམ་པར་ཆོས་རྣམས་སྤྲོས་པ་ཐམས་ཅད་དང་བྲལ་བ་སྐྱེ་རྒ་སོགས་ཀྱིས་དབེན་པའི་རང་བཞིན་གྱིས་སྟོང་པ་དེ་རང་བཞིན་གྱི་མྱང་འདས་སམ་རང་བཞིན་རྣམ་དག་གི་མྱང་འདས་དང༌། ཀུན་རྫོབ་ཏུ་ལས་ཉོན་གྱི་དབང་གིས་གྲུབ་པའི་སྐྱེ་རྒ་སོགས་འཁོར་བར་ཁས་བླངས་པ་ལ།མདོ་སྡེ་པ་སོགས་ན་རེ། གལ་ཏེ་ཆོས་རྣམས་རང་བཞིན་གྱིས་མྱ་ངན་ལས་འདས་པ་ཡིན་ན་མྱང་འདས་ཡིན་དགོས་ཤིང༌། འཁོར་བ་རང་བཞིན་གྱིས་སྟོང་པ་དེ་དོན་དམ་པའམ་རང་བཞིན་གྱིས་མྱ་ངན་ལས་འདས་པ་ཡིན་ཀྱང་། སྐྱེ་འཆིའི་རྒྱུན་གྱི་འཁོར་བ་ཀུན་རྫོབ་ཏུ་རྒྱུན་མི་འཆད་པར་འཁོར་ན།འཁོར་འདས་གཉིས་མི་འགལ་ཞིང་དོན་དམ་པའི་མྱང་འདས་ཐོབ་ཀྱང་འཁོར་བ་ལྡོག་པར་མི་འགྱུར་ལ། །
 
 དེ་ལྟ་ན་སེམས་ཅན་དུ་མ་ཟད་སངས་རྒྱས་ཀྱང་ནི་སླར་འཁོར་བར་འཁོར་བར་འགྱུར་བས་བྱངཆུབ་ཐོབ་ནས་སྐྱེ་འཆིའི་རྒྱུན་གྱི་འཁོར་བ་རྒྱུན་འཆད་པའི་དོན་དུ་བྱང་ཆུབ་སེམས་དཔའ་རྣམས་ཀྱིས་རྒྱལ་སྲས་ཀྱི་༌་སྤྱོད་པ་ལ་བསླབ་པས་ཅི་ཞིག་བྱ་སྟེ་དོན་མེད་པར་ཐལ་བའི་ཕྱིར་རོ་ཞེ་ན། སྐྱོན་མེད་དེ་ཁྱེད་ཅག་གི་རྩོད་པ་དེ་ནི། རང་བཞིན་རྣམ་དག་གི་མྱང་འདས་དང་གློ་བུར་རྣམ་དག་གི་མྱངའདས་གཉིས་ཀྱི་ཁྱད་མ་ཕྱེ་བས་རྩོད་པར་འདུག་སྟེ།རང་བཞིན་གྱིས་མྱང་འདས་ནི། ལམ་བསྒོམས་པ་དང་གཉེན་པོས་སྤང་བྱ་སྤངས་པ་ལ་མ་ལྟོས་པར་ཆོས་ཐམས་ཅད་ཀྱི་རང་བཞིན་ནམ་ཆོས་ཉིད་ཡིན་པས་དེ་ཡིན་ན་མྱང་འདས་མཚན་ཉིད་པ་ཡིན་མི་དགོས་ལ། གློ་བུར་དྲི་བྲལ་གྱི་མྱང་འདས་ནི་གཉེན་པོ་མཐོང་སྒོམ་གྱི་ལམ་གོམས་པའི་སྟོབས་ཀྱིས་མཐོང་སྤང་དང་སྒོམ་སྤང་སྤངས་པའི་ཆ་ནས་སྐྱེ་འཆིའི་རྒྱུན་གྱི་འཁོར་བ་རྒྱུན་ཆད་པ་ལས་ཐོབ་དགོས་སོ། །
 
 དེས་ན་མ་རིག་པ་དང་འདུ་བྱེད་སོགས་ལས་ཉོན་གྱི་རྐྱེན་རྣམས་གཉེན་པོ་ལམ་བསྒོམས་པའི་སྟོབས་ཀྱིས་རྒྱུན་ནི་མ་ཆད་ན། རང་བཞིན་གྱིས་མྱ་ངན་ལས་འདས་པ་ཡིན་ཀྱང༌། ཀུན་འབྱུང་ལས་ཉོན་གྱི་དབང་གིས་སེམས་ཅན་རྣམས་འཁོར་བར་འཁོར་བར་མ་ཟད། སྔགས་རྫས་སོགས་ཀྱི་རྐྱེན་རྣམས་རྒྱུན་མ་ཆད་པར་ཚོགས་པ་ན། སྒྱུ་མའངལྡོག་པར་མི་འགྱུར་གྱི། མ་རིག་པ་སོགས་ཀྱི་རྐྱེན་རྣམས་ལམ་བསྒོམས་སྟོབས་ཀྱིས་རྒྱུན་ནི་ཆད་དེ་གློ་བུར་དྲི་བྲལ་གྱི་མྱང་འདས་ཐོབ་པ་ན། །འཁོར་བ་དོན་དམ་པར་མི་འབྱུང་བར་མ་ཟད་ཐ་སྙད་ཀུན་རྫོབ་ཏུ་ཡང་མི་འབྱུང་ངོ་ཞེས་མྱང་འདས་གཉིས་ཀྱི་ཁྱད་ཕྱེ་ནས་ལན་གདབ་པར་བྱའི།སངས་རྒྱས་མི་འཁོར་སེམས་ཅན་འཁོར་ཞེས་སངས་རྒྱས་དང་སེམས་ཅན་གྱི་ཁྱད་ཕྱེ་ནས་ལན་འདེབས་མི་རིགས་ཏེ། སངས་རྒྱས་མི་འཁོར་སེམས་ཅན་འཁོར་བར་ཕྱི་རྒོལ་གྱིས་ཀྱང་འདོད་པས་སོ་གསུངས། །སེམས་ཙམ་པའི་འདོད་པ་བྱེ་བྲག་ཏུ་དགག་པ།གཉིས་པ་སེམས་ཙམ་པའི་འདོད་པ་བྱེ་བྲག་ཏུ་དགག་པ་ལ་གཉིས། འདོད་པ་བརྗོད་པ། དེ་དགག་པའོ།། །དང་པོ་ནི། གང་ཚེ་སོགས་རྐང་པ་གཉིས་ཀྱིས་བསྟན། དེ་ལ་སེམས་ཙམ་པ་ན་རེ། གལ་ཏེ་ཕྱི་ནང་གི་ཆོས་ཐམས་ཅད་བདེན་མེད་སྒྱུ་མ་ལྟ་བུ་ཡིན་པ་གང་གི་ཚེ། ཡུལ་སྒྱུ་མ་ལྟ་བུ་འཛིན་པའི་ཡུལ་ཅན་གྱི་ཤེས་པ་འཁྲུལ་པའང་བདེན་པར་ཡོད་པ་མིན་པ་དེ་ལྟ་ན་ཡུལ་འཛིན་གྱི་ཤེས་པ་མེད་པར་འགྱུར་བས་ཡུལ་སྒྱུ་མ་ལྟ་བུ་ཡང་ཤེས་པ་གང་གིས་དམིགས་པར་འགྱུར་ཏེ་མི་འགྱུར་བས་ཡུལ་སྒྱུ་མ་ལྟ་བུའང་མེད་པར་ཐལ་ལོ་ཞེས་རྩོད་དོ། །ཟིན་བྲིས་དང་འགྲེལ་པ་འགའི་ཚིག་དང་བསྟུན་ན་འདིའི་རྐང་པ་དང་པོ་ལ་གལ་ཏེ་འཁྲུལ་པའང་ཞེས་ཡོད་པར་མངོན་ནོ།།ག
 
 ཉིས་པ་ལ་བཞི། མགོ་མཚུངས་ཀྱི་རིགས་པས་དགག་པ། དེའི་ལན་དགག་པ། སེམས་ལས་སྒྱུ་མ་དེ་ཉིད་དང་གཞན་དུ་བརྗོད་དུ་མེད་པ་དགག་པ། བཏགས་ཡོད་རྣམས་དངོས་པོ་བདེན་གྲུབ་ཀྱི་སྟེནཱ་ཅན་དུ་འདོད་པ་དགག་པའོ།།དང་པོ་ནི། གང་ཚེ་སོགས་རྐང་པ་གཉིས་ཀྱིས་བསྟན། གང་དེ་ཚེ་སེམས་ཙམ་པ་ཁྱོད་ཀྱིས་ཕྱི་དོན་མི་འདོད་ཅིང་ནང་གི་རྣམ་ཤེས་བདེན་གྲུབ་ཏུ་འདོད་མོད། འོན་ཀྱང་ཁྱོད་ཀྱིས་གཟུགས་སོགས་ཕྱི་རོལ་གྱི་དོན་དུ་སྣང་བ་འདི་རྣམས་སྣང་བ་ལྟར་གྲུབ་པརའདོད་ན་ཕྱི་དོན་ཡོད་པར་འགྱུར་ཏེ། ཕྱི་རོལ་དོན་དུ་སྣང་ལ་སྣང་བ་ལྟར་གྲུབ་པའི་ཕྱིར། སྣང་བ་ལྟར་མ་གྲུབ་པར་འདོད་ན་གཟུགས་སོགས་བདེན་པར་མ་གྲུབ་པར་འགྱུར་བས་ཁྱོད་ཀྱི་ལུགས་ལ་གཟུགས་སོགས་གཏན་མེད་དུ་འགྱུར་དགོས་ལ། གཟུགས་སོགས་གཟུང་བྱ་དོན་དུ་སྣང་བ་སྒྱུ་མ་ལྟ་བུ་ཉིད་མེད་ནའང་དེ་ཚེ་ཡུལ་ཅན་གྱི་ཤེས་པས་གཟུང་བྱ་ཅི་ཞིག་དམིགས་ཏེ་དམིགས་བྱ་སྒྱུ་མ་ལྟ་བུའི་གཟུགས་སོགས་མེད་པའི་ཕྱིར་རོ།།གཉིས་པ་ལ་གཉིས། སྔ་མའི་ལན་དགག་པ། དྲིས་པའི་ལན་གྱི་རང་རིག་དགག་པའོ། །དང་པོ་ནི། གལ་ཏེ་སོགས་རྐང་པ་བཞིས་བསྟན། དེ་ལ་སེམས་ཙམ་པ་ན་རེ། གལ་ཏེ་གཟུགས་སོགས་ཕྱི་རོལ་ཀྱི་དོན་དུ་སྣང་བ་ལྟར་གྱི་ཕྱི་རོལ་གྱི་དོན་དེ་ཉིད་དུ་མེད་ཀྱང་། ཡོད་ཚུལ་དེ་ལས་གཞན་དུ་ཡོད་དེ་ཕྱི་རོལ་གྱི་གཟུགས་སོགས་ཀྱི་རྣམ་པ་དེ་ནི། ནང་གི་མིག་གི་རྣམ་ཤེས་སོགས་རང་རང་གི་ཡུལ་ཅན་གྱི་སེམས་ཉིད་ཀྱི་རྫས་སམ་རང་བཞིན་ཡིན་ནོ་ཞེས་ཟེར། 
 
 དེ་དགག་པ་ནི། གང་གི་ཚེ་ཡུལ་ཅན་གྱི་སེམས་དེ་ཉིད་ཡུལ་སྒྱུ་མ་ལྟ་བུའི་གཟུགས་སོགས་ཀྱི་རང་བཞིན་དུ་སྣང་བ་ཡིན་ན་དེ་ཡི་ཚེ་ཡུལ་དང་བྲལ་བའི་ཤེས་པ་གང་ཞིག་བློ་གང་གིས་མཐོང་སྟེ་མཐོང་བྱེད་མ་གྲུབ་པའི་ཕྱིར་ཞེས་པའམ། ཡང་ན་ཡུལ་གང་ཞིག་ཡུལ་ཅན་གང་གིས་མཐོང་སྟེ་མཐོང་བྱ་མཐོང་བྱེད་སོ་སོར་མ་གྲུབ་པའི་ཕྱིར་ཞེས་པའོ། །གཉིས་པ་ལ་གསུམ། ལུང་གིས་དགག་པ། རིགས་པས་དགག་པ། རང་རིག་གི་སྒྲུབ་བྱེད་དགག་པའོ།།་དང་པོ་ནི། འཇིག་རྟེན་སོགས་རྐང་པ་བཞིས་བསྟན། དེ་ལ། དེ་ཚེ་གང་ཞིག་གང་གིས་མཐོང་།ཞེས་དྲིས་པ་ན། རང་རིག་འདོད་མཁན་སེམས་ཙམ་པ་སོགས་ན་རེ། ཤེས་པ་འདི་ལ་ཁ་ཕྱིར་ཕྱོགས་པ་གཟུང་བའི་རྣམ་པ་ཅན་དང༌། ཁ་ནང་ཁོ་ནར་ཕྱོགས་པ་འཛིན་པའི་རྣམ་པ་ཅན་གཉིས་ཡོད་པའི་སྔ་མ་གཞན་རིག་གི་ཤེས་པ་དང༌། ཕྱི་མ་རང་རིག་ཡིན་པས་དེས་ཤེས་པ་ཐམས་ཅད་ལ་དམིགས་ཏེ། དེའང་སྔོ་འཛིན་ལྟ་བའི་ཤེས་པ་རང་ཉིད་ཀྱི་སྟེང་དུ་ཡུལ་སྡེ་སོགས་འཇལ་བ་ལ་ལྟོས་མེད་དུ་སྔོ་འཛིན་རང་ཉིད་ལ་གཉིས་སྣང་ནུབ་པའི་སྒོ་ནས་རང་ཉིད་ཉམས་སུ་མྱོང་མཁན་གྱི་རང་རིག་ཡོད་དོ་ཞེས་འདོད། དེ་མི་འཐད་དེ། འཇིག་རྟེན་གྱི་ནི་མགོན་པོས་ཀྱང་གཙུག་ན་རིན་པོ་ཆེས་ཞུས་པའི་མདོ་སོགས་ལས་ཁྱོད་འདོད་པ་ལྟར་གྱི་སེམས་རང་ཉིད་ཀྱིས་གཉིས་སྣང་ནུབ་པའི་ཚུལ་གྱིས་སེམས་རང་ཉིད་ནི་མི་མཐོང་ཞེས་གསུངས་ཏེ་
 
 ཇི་ལྟར་ན་རལ་གྲིའི་སོ་ནི་རང་ལ་རང་གཅད་བྱ་གཅོད་བྱེད་ཐ་དད་དུ་མ་གྲུབ་པས་ཇི་ལྟར་ཏེ་དཔེར་ན་མི་གཅོད་པ་དེ་བཞིན་དུ་ཡིད་ཀྱིས་ཀྱང་ཡིད་རང་ཉིད་ཕྱོགས་སྔ་མ་དག་གིས་འདོད་ཚུལ་ལྟར་མི་མཐོང་ངོ་ཞེས་སོ། །དེ་ལྟར་ཡང་མདོ་དེ་ལས།་གལ་ཏེ་དམིགས་པ་ཡང་གཞན་ལ་སེམས་ཀྱང་བཞན་ན་སེམས་དེ་གཉིས་སུ་འགྱུར་རོ།།འོན་ཏེ་དམིགས་པ་གང་ཡིན་པ་དེ་ཉིད་སེམས་ཡིན་ན་སེམས་ཀྱིས་སེམས་ཇི་ལྟར་མཐོང་བར་འགྱུར་ཏེ་འདི་ལྟ་སྟེ། །དཔེར་ན་རལ་གྲིའི་སོ་དེ་ཉིད་ཀྱིས་རལ་གྲིའི་སོ་དེ་ཉིད་གཅད་པར་མི་ནུས་པ་དང༌། །ཞེས་སོགས་གསུངས། དེ་བཞིན་དུ་ལང་གཤེགས་ལས་ཀྱང་། ཇི་ལྟར་རལ་གྲི་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་གསུངས་སོ། །སྤྱིར་སེམས་ཀྱིས་སེམས་མཐོང་བ་ཙམ་ལ་སྐྱོན་བརྗོད་དེ་ལྟར་མཛད་པ་མིན་གྱི། རང་རིག་འདོད་མཁན་རྣམས་ཀྱིས་འཛིན་རྣམ་ཡན་གར་བ་རིག་བྱ་རིག་བྱེད་ཀྱི་ལྡོག་པ་ཙམ་ཡང་ཐ་དད་པའི་རྣམ་པ་ཅུང་ཟད་ཀྱང་མེད་པའི་གཅིག་ཏུ་ཁས་བླངས་པས་དེ་ལྟ་ན་རལ་གྲིའི་སོས་རང་གིས་རང་གཅོད་པར་ཐལ་བ་དང༌། གཞལ་བྱ་ལ་ལྟོས་མེད་དུ་ཚད་མས་གཞལ་བྱ་འཇལ་བར་ཐལ་བ་སོགས་ཀྱིས་དགག་པ་མཛད་རོ།། 
 
 གཉིས་པ་ལ་གཉིས། དཔེ་དགག་པ། དོན་དགག་པའོ།།དང་པོ་ལ་གཉིས། མར་མེའི་དཔེ་དགག་པ། ཤེལ་གྱི་དཔེ་དགག་པའོ། །དང་པོ་ནི། ཇི་ལྟར་སོགས་རྐང་པ་བཞིས་བསྟན། དེ་ལ་ཕྱོགས་སྔ་མ་དག་ན་རེ། རང་རིག་ཡོད་དེ། དཔེ་ཇི་ལྟར་ན་མར་མེ་ནི། རང་གི་དངོས་པོ་དང་གཞན་གྱི་དངོས་པོ་གཉིས་ཀ་ཡང་དག་པར་གསལ་བར་བྱེད་པ་བཞིན་དུ་ཤེས་པས་ཀྱང་རང་དང་གཞན་གཉིས་ཀ་རིག་པར་བྱེད་དོ་ཞེ་ན། དེ་ནི་དཔེ་མ་གྲུབ་པས་མི་འཐད་དེ། ཇི་ལྟར་ན། མར་མེ་རང་གིས་རང་གསལ་བར་བྱ་བ་མིན་ཏེ། མར་མེ་གསལ་མི་དགོས་ཤིང་དགོས་ནའང་གསལ་མི་ནུས་པའི་ཕྱིར་རོ། །མར་མེ་གསལ་མི་དགོས་པའི་རྒྱུ་མཚན་གང་གི་ཕྱིར་ན་མར་མེ་སྔར་བསལ་བྱ་མུན་པའི་རྫས་གཞན་གྱིས་བསྒྲིབས་མ་མྱོང་བས་མར་མེ་མུན་ཁུང་གི་བུམ་པ་ལྟ་བུའི་བསལ་རྒྱུའི་མུན་པ་མེད་པའི་ཕྱིར་ཏེ་རྩོད་བཟློག་ལས། སྨྲས་པ་དེ་ནི་མི་མཐུན་ཏེ། །མུན་ཁུང་ནང་གི་བུམ་པ་ལྟར། །དེ་ལ་མ་དམིགས་མ་མཐོང་བས།། མེ་ནི་རང་གཞན་གསལ་བྱེད་མིན། །ཞེས་གསུངས། ཡང་ན་མར་མེས་རང་གསལ་དགོས་ན། །མུན་པས་ཀྱང་རང་ཉིད་བསྒྲིབས་དགོས་ལ། དེ་མི་རིགས་ཏེ། གང་གི་ཕྱིར་ན་མུན་པ་མུན་གྱིས་བསྒྲིབས་པ་མེད་པའི་ཕྱིར། གལ་ཏེ་མུན་པ་ལ་མུན་པས་བསྒྲིབས་ན་བུམ་པ་གོས་ཀྱིས་བསྒྲིབས་ན་བུམ་པ་མི་མཐོང་བ་བཞིན་དུ། མུན་པའང་མི་མཐོང་བར་ཐལ་ལོ།།དེ་ལྟར་ཡང་རྩ་ཤེ་ལས། མར་མེ་རང་དང་གཞན་གྱི་དངོས། །གལ་ཏེ་སྣང་བར་བྱེད་འགྱུར་ན། །མུན་པའང་རང་དང་གཞན་གྱི་དངོས། །བསྒྲིབས་པར་གྱུར་པ་ཐེ་ཚོམ་མེད། །ཅེས་གསུངས་པ་ལྟར་བཤད་དོ། །གཞན་ཡང་མར་མེ་གསལ་བྱེད་གཞན་གྱིས་གསལ་མི་ནུས་ཏེ། གཞན་གྱི་མུན་པ་སེལ་བྱེད་མར་མེ་ཡིན་ལ། དེའང་གཞན་གྱིས་གསལ་དགོས་ན་གསལ་བྱེད་གང་གིས་ཀྱང་གསལ་མི་ནུས་ཤིང་ནུས་ནའང་ཐུག་མེད་དུ་འགྱུར་རོ།།གཉིས་པ་ནི། ཤེལ་བཞིན་སོགས་རྐང་པ་དྲུག་གིས་བསྟན། 
 
 ཡང་ཕྱོགས་སྔ་མ་དག་གིས་རང་རིག་སྒྲུབ་བྱེད་ཀྱི་དཔེ་ནི། ཤེལ་བཞིན་ཏེ་ཞེས་འགོད་དེ། ཤེལ་གྱི་གོང་བུ་དཀར་པོ་ཉིད་སྔོན་པོ་ཉིད་དུ་སྣང་བ་ནི་གཞི་རས་སྔོན་པོའི་སྟེང་དུ་བཞག་པའམ་ཚོན་སྔོན་པོ་དང་འཕྲད་པ་ལྟ་བུའི་རྐྱེན་གྱིས་སྔོ་ཉིད་དུ་སྣང་བ་གཞན་ལ་ལྟོས་ནས་ཡིན་གྱི་རང་གི་ངོ་བོ་ཉིད་ཀྱིས་སྔོན་པོར་གྲུབ་པ་མིན་ལ། བཻཌཱུརྱའི་སྔོན་པོ་ཉིད་ནི་རང་གི་དོ་བོ་ཉིད་ཀྱིས་སྔོན་པོར་གྲུབ་པ་ཡིན་གྱི་རྐྱེན་གཞན་ལ་ལྟོས་པ་ཡོད་པ་མ་ཡིན་པ་དེ་བཞིན་དུ། གཟུགས་སོགས་འགའ་ཞིག་ནི་རང་རིག་བྱེད་གཞན་རིག་གི་ཤེས་པ་གཞན་ལ་ནི་ལྟོས་པ་དང་། །ཤེས་པ་ནི་རང་གིས་རང་རིག་པ་ཡིན་པས་རིག་བྱེད་གཞན་ལ་ལྟོས་པ་མེད་པ་ཡང་མཐོང་ངོ་ཞེ་ན། བ་ཌུརྱའི་སྔོན་པོ་རྒྱུ་གཞན་ལ་ལྟོས་མི་དགོས་པ་མི་འཐད་དེ། དེའང་རྒྱུ་རྐྱེན་གཞན་གྱི་དབང་གིས་སྔོན་པོར་སྐྱེས་པ་ཡིན་གྱི། དེའི་སྔོ་ཉིད་རྒྱུ་རྐྱེན་གཞན་ལས་སྐྱེས་པ་མིན་པ་ལ་སྔོན་པོར་དེ་བདག་རང་གིས་བདག་ཉིད་བྱས་པ་མེད་དེ་ཞེས་པའམ། སྔོན་པོ་དེ་བདག་གིས་བདག་ཉིད་སྔོན་པོའི་བདག་ཉིད་དུ་བྱས་པ་མེད་དེ། འདུས་བྱས་ཡིན་ན་རྒྱུ་རྐྱེན་གཞན་ལ་ལྟོས་དགོས་པས་ཁྱབ་པས་སོ། །འདིར་རྩ་ཚིག་ལ༑སྔོན་པོར་དེ། ཞེས་དང༌། སྔོན་པོ་དེ། ཞེས་དང༌། སྔོན་པོ་དེར་ཞེས་དང་། བདག་གིས་བདག་ཉིད་ཅེས་དང་། བདག་གི་བདག་ཉིད་ཅེས་མི་འདྲ་བ་ཡོད་པར་མངོན།
 
 གཉིས་པ་དོན་དགག་པ་ནི། མར་མེ་སོགས་རྐང་པ་བརྒྱད་ཀྱིས་བསྟན། དེ་ལ་མར་མེ་ནི་རང་གིས་རང་གསལ་བར་མི་བྱེད་མོད་ཀྱང་གསལ་བར་བྱེད་དོ་ཞེས་མར་མེ་ལས་རྫས་གཞན་གྱི་ཤེས་པས་ཤེས་ཏེ་ཞེས་པའམ། མར་མེ་ནི་རང་གིས་རང་མི་གསལ་ཡང་དངོས་པོ་གཞན་གསལ་བར་བྱེད་དོ་ཞེས་རྫས་གཞན་པའི་ཤེས་པས་ཤེས་ནས་དེ་སྐད་བརྗོད་པར་བྱེད་ན། བློ་ནི་རང་གིས་རང་གསལ་བ་ཉིད་ཡིན་ནོ་ཞེས་བློ་གང་གིས་ཤེས་ནས་དེ་སྐད་བརྗོད་པར་བྱེད་དེ་མི་རིགས་སོ། །བློ་རྫས་གཞན་གྱིས་ཤེས་ན་ཐུག་མེད་དུ་འགྱུར་བའི་སྐྱོན་ཡོད་པར་རྒོལ་སྔ་ཕྱི་གཉིས་ཀས་འདོད་ལ། 
 
 རང་གིས་རང་ཤེས་སོ་སྙམ་ན་དེ་འདྲའི་རང་རིག་བཀག་པས་མི་འཐད་ལ། གང་གི་ཚེ་རང་གཞན་འགས་ཀྱང་ཤེས་པའམ་མཐོང་བ་མིན་ན། །དེ་འདྲའི་ཁྱད་གཞིའི་ཤེས་པ་ཁྱོད་ཀྱིས་ཚད་མས་མ་གྲུབ་པར་ཐལ་བའི་སྐྱོན་འཇུག་ལ། དེ་ལྟ་ན་དེའི་ཁྱད་ཆོས་གསལ་བའམ་ནི་མི་གསལ་བ་ཞེས་དེ་འདྲའི་ཁྱད་པར་ལ་དཔྱོད་པ་ནི་ཁྱད་གཞི་མོ་གཤམ་གྱི་བུ་མོ་མི་སྲིད་ན། ཁྱད་ཆོས་མོ་གཤམ་གྱི་བུ་མོའི་འགྱིང་བག་སྟེ་རྣམ་འགྱུར་བརྗོད་པ་དོན་མེད་པ་བཞིན་དུ།སྔ་མ་དེ་འདྲའི་ཁྱད་པར་ནི་བརྗོད་ཀྱང་དོན་མེད་པ་ཉིད་དོ། །
 
 གལ་ཏེ་བློ་རྫས་གཞན་གྱིས་མ་གྲུབ་པར་ཕྱི་རྒོལ་གྱིས་ཁས་བླངས་ཤིང༌། ཤེས་པ་རང་གིས་རང་རིག་པ་མ་གྲུབ་པར་དབུ་མ་པས་བསྒྲུབས་པའི་ཚེ་རང་གཞན་འགས་ཀྱང་མི་མཐོངན་དེ་འདྲའི་ཤེས་པ་ཚད་མས་མ་གྲུབ་པར་ཐལ་བའི་སྐྱོན་ཕྱི་རྒོལ་ལ་འཇུག་ན། ཤེས་པ་རང་གིས་རང་མ་གྲུབ་པར་དབུ་མ་པས་ཁས་བླངས་ཤིང༌། ཤེས་པ་རྫས་གཞན་གྱིས་མ་གྲུབ་པར་དངོས་སྨྲ་བས་བསྒྲུབས་པ་ནའང་སྐྱོན་དེ་ལྡོག་ནས་དབུ་མ་པ་ལ་འཇུག་གོ་སྙམ་ན། སྐྱོན་མེད་དེ། ཕྱི་རྒོལ་དངོས་སྨྲ་བས་གསལ་བ་ལ་རང་གིས་གསལ་བ་དང་གཞན་གྱིས་གསལ་བ་གང་རུང་གིས་ཁྱབ་པ་ཁས་བླངས་པས་སྐྱོན་དེ་འཇུག་ལ། དབུ་མ་པས་མར་མེ་ལྟ་བུ་མ་བརྟགས་པར་ཐ་སྙད་ཙམ་དུ་གསལ་བ་ཡིན་པར་འདོད་ཀྱང་བརྟགས་ནས་རང་གིས་གསལ་བ་དང་གཞན་གྱིས་གསལ་བ་གང་དུའང་ཁ་ཚོན་མ་བཅད་པས་སྐྱོན་དེ་མི་འཇུག་གོ། །གསུམ་པ་རང་རིག་གི་སྒྲུབ་བྱེད་དགག་པ་ལ་གསུམ། རང་རིག་མེད་ཀྱང་དྲན་པ་སྐྱེ་བའི་དཔེ།རང་རིག་གི་སྒྲུབ་བྱེད་གཞན་དགག་པ། རང་རིག་མེད་ན་གཞན་རིག་མི་འཐད་པར་སྨྲ་བ་དགག་པའོ།།དང་པོ་ནི། གལ་ཏེ་སོགས་རྐང་པ་བཞིས་བསྟན། དེ་ལ་ཕྱི་རྒོལ་ན་རེ། གལ་ཏེ་རང་རིག་ཡོད་པ་མིན་ན། ཕྱིས་ཀྱི་དྲན་ཤེས་ཀྱིས་སྔར་གྱི་རྣམ་ཤེས་དྲན་པར་ཇི་ལྟར་འགྱུར་ཏེ་མི་འགྱུར་རོ་ཞེས་དྲན་པའི་རྟགས་ཀྱིས་རང་རིག་སྒྲུབ་པར་བྱེད་དོ། །སྒྲུབ་ཚུལ་ཡང༌། རང་རིག་ཡོད་དེ། ཕྱིས་ཀྱི་དྲན་པ་ཡོད་པའི་ཕྱིར་ཞེས་དྲན་པ་རྟགས་སུ་བཀོད་ནས་རང་རིག་དངོས་ཀྱི་བསྒྲུབ་བྱར་བྱེད་པ་མ་ཡིན་གྱི། མྱོང་བ་ཡོད་དེ་དྲན་པ་ཡོད་པའི་ཕྱིར་ཞེས་དྲན་པའི་རྟགས་ཀྱིས་མྱོང་བ་ཡོད་པར་སྒྲུབ་ལ། མྱོང་བ་ལ་གཞན་མྱོང་རིགས་པས་ཁེགས་པས། རང་མྱོང་ཡོད་པར་གྲུབ་ལ། དེ་ཉིད་རང་རིག་ཡིན་ནོ་ཞེས་སྒྲུཔ་བོ། །དེའང་སྔོ་འཛིན་མིག་ཤེས་ཀྱིས་སྔོན་པོ་མཐོང་བའི་ཕྱིས་སུ་ངས་སྔར་སྔོན་པོ་མཐོང་ཞེས་ཡུལ་ཡུལ་ཅན་གཉིས་ཀ་དྲན་པར་འགྱུར་ལ། ཡུལ་དྲན་པ་ནི་ཡུལ་མྱོང་བས་ཡིན་ལ་ཡུལ་མྱོང་མཁན་ནི་སྔོ་འཛིན་ཡིན་ཞིང་། ཡུལ་ཅན་དྲན་པ་ནི་ཡུལ་ཅན་མྱོང་བས་ཡིན་ལ་ཡུལ་ཅན་མྱོང་མཁན་ནི་རང་རིག་ཡིན་ནོ་ཞེས་ཟེར། །དེ་དག་གི་དོན་བསྡུ་ན། ཕྱོགས་སྔ་མ་ན་རེ། སྔོ་འཛིན་དབང་པོའི་མངོན་སུམ་ཆོས་ཅན། ཕྱིས་ཀྱི་ཤེས་པས་ཁྱོད་དྲན་པ་མི་སྲིད་པར་ཐལ། ཁྱོད་ཉམས་སུ་མྱོང་བའི་རང་རིག་མེད་པའི་ཕྱིར། ཞེས་པ་སྒྲུབ་བྱེད་འཕེན་པའི་ཐལ་འགྱུར་ཡིན་ལ། །འཕེན་ཚུལ་ཡང་། སྔོ་འཛིན་དབང་པོའི་མངོན་སུམ་ཆོཅན། ཁྱོད་ཉམས་སུ་མྱོང་བའི་རང་རིག་ཡོད་དེ། ཕྱིས་ཀྱི་ཤེས་པས་ཁྱོད་དྲན་པ་ཡོད་པའི་ཕྱིར་ཞེས་པ་སྟེ། དེ་ནི་སྔ་མའི་ཐལ་འགྱུར་དེའི་བཟློག་དོན་ཡིན་ཏེ། སྔ་མའི་རྟགས་བཟློག་ནས་འདིར་དམ་བཅའ་དང་། སྔ་མའི་དམ་བཅའ་བཟློག་ནས་འདིར་རྟགས་སུ་བྱས་པའི་ཕྱིར། དེ་འདྲའི་ཐལ་བ་དང་དེའི་བཟློག་པ་གཉིས་ཀ་ལ་འདིར་ནི་ཁྱབ་མེད་ཀྱི་ལན་འདེབས་པ་ཡིན་ནོ།།་རང་ལུགས་ལ་རང་རིག་མེད་ཀྱང་དྲན་པ་སྐྱེ་ཚུལ་ནི། ཁྱོད་འདོད་པ་དེ་ལྟ་བུའི་རང་རིག་ནི་ཐ་སྙད་དུའང་མེད་པས། སྔོ་འཛིན་མིག་ཤེས་ལྟ་བུས་རང་གིས་རང་མ་མྱོང་ཡང་ཕྱི་ནས་དྲན་པ་སྐྱེ་བའང་མི་འགལ་ཏེ། པཡུལ་ཅན་སྔོ་འཛིན་ལས་དོན་གཞན་ཡུལ་སྔོན་པོ་མྱོང་བ་ལས་དྲན་པ་སྐྱེ་ལ། དེའི་ཚེ་ཡུལ་ཅན་སྤངས་ནས་ཡུལ་ཁོ་ན་དྲན་པ་མིན་གྱི། སྔར་ངས་སྔོན་པོ་མཐོང་ཞེས་ཡུལ་དང་ཡུལ་ཅན་འབྲེལ་བ་དྲན་པ་ལས། ཡུལ་ཅན་དྲན་པའང་སྐྱེ་བར་འགྱུར་གྱི་ཡུལ་ཅན་རང་གིས་ཉམས་སུ་མྱོང་བའི་རྒྱུ་མཚན་གྱིས་དྲན་པ་མིན་ནོ། །དེ་ལྟ་ན་གཞན་དྲན་པས་གཞན་དྲན་པ་ཧ་ཅང་ཐལ་སྙམ་ན། འབྲེལ་བ་ལས་ཞེས་པའི་ཚིག་གི་ནུས་པས་དེ་ལྟར་ཐལ་བའི་སྐྱོན་སྤོང་ཡང་བསྟན་ཏེ། ཡུལ་ཡུལ་ཅན་ཁྱད་གཞི་ཁྱད་ཆོས་ཀྱི་འབྲེལ་བ་ཡོད་པ་ལས། ཡུལ་དྲན་པས་ཡུལ་ཅན་དྲན་པ་སྐྱེ་བའང་མི་འགལ་ཞེས་པའོ། །དེས་ན་འདིའི་འབྲེལ་བ་ནི་རྒྱུད་གཅིག་ཏུ་འབྲེལ་བ་དང་སྔ་ཕྱིའི་འབྲེལ་བ་ཙམ་ལ་མི་བྱ་བར། ཡུལ་ཡུལ་ཅན་ཕན་ཚུན་སྦྲགས་པའི་དོན་ནམ་འབྲེལ་བ་ལ་བྱ་དགོས་གསུངས།རང་གིས་རང་མ་མྱོང་ཡང་དྲན་ཚུལ་ནི། དཔེར་ན་དགུན་གྱི་དུས་སུ་བྱི་བས་འཆོས་པ་ན། སོ་བཏབ་པའི་རེག་བྱ་མྱོང་ཡང་དག་ཞུགས་པ་མ་མྱོང་ལ། ཕྱིས་འབྲུག་གི་སྒྲ་ཐོས་པ་ན་སྔར་གྱི་བྱི་བའི་དུག་གི་ནུས་པ་ལངས་ཏེ་སྡུག་བསྔལ་བའི་ཚེ། སྔར་བྱི་བས་འཆོས་པའི་ཚེ་དུག་ཞུགས་པ་ཡིན་པར་འདུག་སྙམ་དུ་དྲན་པ་བཞིན་ཡིན་ནོ།།དཔེ་དོན་སོ་སོར་སྦྱར་ན། སྔོ་འཛིན་གྱིས་ཡུལ་སྔོན་པོ་མྱོང་བ་ནི་བྱི་བས་ཟླུགས་པའི་ཚེ་དེའི་རེག་བྱ་མྱོང་བ་དང་འདྲ། སྔོ་འཛིན་རང་གིས་རང་མ་མྱོང་བ་ནི་རྒྱུགས་པའི་ཚེ་དུག་མ་མྱོང་བ་དང་འདྲ།ཡུལ་སྔོན་པོ་མྱོང་བ་ཕྱིས་དྲན་པ་ནི་སྔར་བྱི་བས་རྨུགས་པ་ཕྱིས་དྲན་པ་དང་འདྲ། ཡུལ་སྔོན་པོ་དྲན་པ་ཉིད་ཀྱིས་ཡུལ་ཅན་སྔོ་འཛིན་རང་གིས་རང་མ་མྱོང་ཡང་དྲན་པ་ནི་སྔར་བྱི་བས་རྨུགས་པ་དྲན་པ་ན་སྔར་དུག་མ་མྱོང་ཡང་དེའི་ཚེ་དུག་ཞུགས་པ་ཡིན་པར་འདུག་སྙམ་དུ་དྲནཔ་དང་འདྲའོ། །དེ་ལྟར་དཔེ་དོན་སོ་སོར་ཞིབ་ཏུ་སྦྱར་བ་ན། འདི་རང་རིག་མེད་ཀྱང་དྲན་པ་སྐྱེ་ཚུལ་གྱི་དཔེ་དང་རིགས་པ་ཁྱད་འཕགས་ཡིན་པའངགཟོད་ཁོང་དུ་ཆུད་པར་འགྱུར་རོ།།
 
 གཉིས་པ་ནི། རྐྱེན་གཞན་སོགས་རྐང་པ་བཞིས་བསྟན། ཞི་གནས་བསྒྲུབས་ཏེ་བསམ་གཏན་གྱི་དངོས་གཞིའི་སྙོམས་འཇུག་ཐོབ་པ་ན་དེ་ལ་བརྟེན་ནས། བདག་ལུས་འདི་འདྲ་བ་ལ་སེམས་འདི་འདྲ་བ། གཞན་ཡང་ལུས་འདི་འདྲ་བ་ལ་སེམས་འདི་འདྲ་བ་ཞེས་གཞན་སེམས་ཤེས་པའི་མངོན་ཤེས་ཀྱི་རྣམ་གནས་ཡིད་ལ་བྱས་ནས་སྦྱངས་པ་སོགས་རྐྱེན་གཞན་དག་དང་ལྡན་པ་ནི། །ཡུལ་གྱིས་ཤིན་ཏུ་བསྐལ་བའི་ཕ་རོལ་གྱི་སེམས་ཀྱང་མངོན་ཤེས་ཀྱིས་མཐོ་བའི་ཕྱིར། ཤིན་ཏུ་ཉེ་བའི་རང་ཉིད་ཀྱི་སེམས་རང་གིས་གསལ་བ་སྟེ་མཐོང་དགོས་ཏེ། རིང་བའི་གཟུགས་ཕྲ་མོ་མཐོང་ན་ཉེ་བའི་གཟུགས་རགས་པ་མཐོང་དགོས་པ་བཞིན་ནོ་ཞེ་ན། མ་ཁྱབ་སྟེ། རིག་སྔགས་གྲུབ་པའི་མིག་སྨན་གྱི་རྫས་མིག་ལ་བྱུག་པའི་སྦྱོར་བ་ལས་ས་འོག་གི་གཏེར་ཆེན་པོའི་བུམ་པ་སོགས་མཐོང་ཡང་ཉེ་བ་མིག་རང་ལ་བྱུག་པའི་མིག་སྨན་གྱི་རྫས་ཉིད་མཐོང་བར་འགྱུར་བ་མིན་པ་བཞིན་ནོ། །དེས་ན་རིང་བའི་དངོས་པོ་མཐོང་ན་ཉེ་བའི་དངོས་པོ་མཐོང་དགོས་པའི་རིགས་པ་དེ་འདྲ་ནི་རང་རིག་གི་སྒྲུབ་བྱེད་དུ་མི་རུང་བར་མ་ཟད་རང་རིག་ཡོད་པ་ལ་གནོད་བྱེད་དུའང་འགྱུར་གསུངས། །
 
 གསུམ་པ་ནི། ཇི་ལྟར་སོགས་རྐང་པ་བཞིས་བསྟན། ཅི་སྟེ་ཁྱོད་ཀྱི་ལུགས་ལ་རང་རིག་མེད་ན་མཐོང་ཐོས་སོགས་ཀྱིས་ཡུལ་མྱོང་བ་མེད་ལ་དེ་མེད་ན་དྲན་པ་མེད་པས་ངས་མཐོང་ངས་ཐོས་ཞེས་པའི་མཐོང་ཐོས་སོགས་ཀྱི་ཐ་སྙད་ཀྱང་མེད་པར་ཐལ་ལོ་ཞེ་ན། ཇི་ལྟར་མིག་ཤེས་ཀྱིས་མཐོང་བ་དང༌། ཉན་ཤེས་ཀྱིས་ཐོས་པ་དང༌། ཡིད་ཤེས་སོགས་ཀྱིས་ཤེས་པ་ཐ་སྙད་དུ་སྣང་ཙམ་པའི་ཡུལ་ཡུལ་ཅན་དེ་དག་འདིར་ཀུན་རྫོབ་ཙམ་དུ་ནི་དགག་པར་བྱ་བ་མིན་ཏེ། འདིར་ནི་མཐོང་ཐོས་ཤེས་གསུམ་ཡུལ་ཡུལ་ཅན་གང་ཡིན་ཀྱང་གྲུབ་མཐས་དཔྱད་པ་ལ་མ་ལྟོས་པར་འཇིག་རྟེན་པའི་བློ་ལྷན་སྐྱེས་ཀྱི་ངོར་རང་ངོས་ནས་གྲུབ་པར་འཛིན་པའི་བདེན་འཛིན་ཉིད་འཁོར་བའི་སྡུག་བསྔལ་གྱི་རྩ་བའམ་རྒྱུར་གྱུར་པ་ཡིན་པས་བདེན་པར་རྟོག་པ་དེ་ཉིད་རིག་པ་ཡང་དག་གིས་བཟློག་བྱ་ཡིན་པར་འདོད་པའི་ཕྱིར་རོ། །ཐ་སྙད་དུ་སྣང་ཙམ་གྱི་གཟུགས་སོགས་དེ་དག་དགག་མི་དགོས་ཏེ། དེ་ཙམ་གྱིས་སྡུག་བསྔལ་མི་བསྐྱེད་ཅིང་དགྲ་བཅོམ་པ་རྣམས་ལའང་ཐ་སྙད་དེ་དག་ཡོད་པའི་ཕྱིར་དང༌། དགག་པར་ཡང་མི་ནུས་ཏེ། ལུང་དང་རིགས་པས་འགོག་དགོས་ན་སྣང་ཙམ་གྱི་ལུང་རིགས་རང་ཡང་དགག བྱར་མཚུངས་པའི་ཕྱིར་དང༌། བཀག་ནའང་བདག་གཞན་བྱ་བྱེད་ཐ་སྙད་ཀྱི་རྣམ་གཞག་གང་ཡང་འཇོག་ས་མེད་པར་ཆད་ལྟ་ཅན་དུ་འགྱུར་བའི་སྐྱོན་ཡོད་པའི་ཕྱིར་རོ། །འདི་དག་གིས་མཐོང་ཐོས་ཀྱི་ཡུལ་གཟུགས་སྒྲ་སོགས་བདེན་འཛིན་འཁོར་བའི་རྩ་བར་བསྟན་པས་ཐེག་དམན་འཕགས་པས་ཀྱང་བདེན་མེད་རྟོགས་པར་གསལ་བར་བསྟན་པ་ཡིན་གསུངས།གསུམ་པ་སེམས་ལས་སྒྱུ་མ་དེ་ཉིད་དང་
 
 གཞན་དུ་བརྗོད་དུ་མེད་པ་དགག་པ་ནི། སེམས་ལས་སོགས་རྐང་པ་དྲུཔ་གིས་བསྟན། སེམས་ཙམ་པ་ན་རེ། གཟུགས་སོགས་ཕྱི་རོལ་གྱི་དོན་དུ་གྲུབ་པ་ལྟར་སྣང་ནའང་སྣང་བ་ལྟར་གྱི་ཕྱི་དོན་དུ་མ་གྲུབ་པས། ནང་འཛིན་པའི་སེམས་ལས་སྒྱུ་མ་ལྟ་བུའི་གཟུགས་སོགས་རྫས་གཞན་མིན་ཞིང༌། སྔར། གང་ཚེ་སེམས་ཉིད་སྒྱུ་མ་ན། །དེ་ཚེ་གང་ཞིག་རྒྱུ་གང་གིས་མཐོང་། །ཞེས་ནང་གི་སེམས་དང་ཕྱིའི་གཟུགས་སོགས་རྫས་གཞན་མིན་པར་བདེན་པར་གྲུབ་ན་བདེན་གྲུབ་ཀྱི་གཅིག་ཏུ་འགྱུར་ལ། དེ་ལྟར་ན་ཐ་དད་གཏན་མེད་ཀྱི་གཅིག་ཏུ་གྲུབ་དགོས་པས་དེ་ལ་མཐོང་བྱ་མཐོང་བྱེད་མི་རུང་བར་འགྱུར་ཞེས་དབུ་མ་པས་སྐྱོན་བརྗོད་པ་སྤོང་བར་འདོད་ནས་དེ་གཉིས་རྫས་གཞན་མིན་པར་ཏེ་བདེན་པའི་རྫས་གཅིག་ཏུ་ཡང་མི་བརྟག་གོ་ཞེ་ན། གཟུགས་སོགས་བདེནཔའི་དངོས་པོར་གྲུབ་ན་སྣང་བ་ལྟར་དུ་བདེན་དགོས་ལ་དེ་ལྟ་ན་གཟུགས་སོགས་ཕྱི་རོལ་དོན་དུ་སྣང་བ་ཡང་སྣང་བ་ལྟར་དུ་བདེན་པས་ཇི་ལྟར་ན་དེ་སེམས་ལས་རྫས་གཞན་མིན་ཏེ་ཡིན་དགོས་པར་འགྱུར་ཏེ་གཟུགས་སོགས་ཕྱི་རོལ་གྱི་དོན་དུ་གྲུབ་པའི་དངོས་པོ་དང༌། ནང་གི་སེམས་གཉིས་མཚན་ཉིད་ཐ་དད་པའི་ཕྱིར་རོ།།སེམས་ལས་རྫས་གཞན་མིན་ནོ་ཞེ་ན། གཟུགས་སོགས་འཛིན་པའི་ཤེས་པ་ཉིད་བདེན་པའི་དངོས་པོར་མེད་པར་ཐལ་ཏེ། ཕྱི་དོན་དུ་སྣང་བའི་གཟུགས་སོགས་ཀྱི་རྣམ་པ་དེ་དག་བརྫུན་པར་ཁས་བླངས་ལ་དེ་དང་རྫས་གཞན་མིན་པར་འདོད་པས་སོ། །ཞེས་བཤད་དགོས་ལ། ཡང་ན་སེམས་ལས་རྫས་གཞུན་མིན་ནོ་ཞེ་ན། གཟུགས་སོགས་བདེན་པའི་དངོས་པོར་མེད་པར་ཐལ། སེམས་ལས་གཞན་མིན་པར་སེམས་ཀྱིས་བཏགས་པ་ཙམ་ཡིན་པས་སོ་ཞེས་འཆད་པའང་ཡོད། 
 
 ཇི་ལྟར་སྒྱུ་མ་ལྟ་བུའི་དོན་དུ་སྣང་བའི་ཕྱིའི་གཟུགས་སོགས་ཡུལ་དྲུག་བདེན་པར་གྲུབ་པ་མིན་ཡང་ཐ་སྙད་ཙམ་དུ་སེམས་ཀྱིས་དམིགས་པའམ་བལྟ་བྱ་ཡིན་པར་འདོད་པ་དེ་བཞིན་དུ་དམིགས་བྱེད་དམ་ལྟ་བྱེད་ནང་གི་རྣམ་ཤེས་སམ་ཡིད་དྲུག་ཀྱང་བདེན་པར་གྲུབ་པ་མིན་ཡང་ཐ་སྙད་ཙམ་དུ་ལྟ་བྱེད་དུ་ཅིའི་ཕྱིར་མི་འདོད་དེ་འདོད་དགོས་པར་མཚུངས་སོ་ཞེས་སེམས་ཙམ་པས་དོན་ཤིས་གཉིས་ལ་བདེན་པར་གྲུབ་མ་གྲུབ་ཁྱད་འབྱེད་པ་མི་རིགས་པར་བསྟན་ནས། དབུ་མ་པ་རང་གི་ལུགས་ལ་བལྟ་བྱ་གཟུགས་སོགས་དང་ལྟ་བྱེད་མིག་ཤེས་སོགས་ཏེ་དོན་ཤེས་གཉིས་ཀ་བདེན་པར་མེད་མཉམ་དང༌། ཐ་སྙད་དུ་ཡོད་མཉམ་ཡིན་པར་འདོད། བདེན་པར་མེད་ཀྱང་བལྟ་བྱ་ལྟ་བྱེད་དུ་འཐད་པའི་རྒྱུ་མཚན་ཡང༌། བདེན་པར་མེད་ན་མེད་མི་དགོས་ཤིང༌།ཐ་སྙད་ཙམ་དུ་ཡོད་ན་ཡོད་དགོས་པའི་གནད་ཀྱིས་ཡིན་ནོ། །དེས་ན་སྔར། གང་ཚེ་འཁྲུལ་པ་ཡོད་མིན་ན། །སྒྱུ་མ་གང་གིས་དམིགས་པར་འགྱུར། །ཞེས་ངེད་དབུ་མ་པ་ལ་སྐྱོན་བརྗོད་པ་མི་འཇུག་པར་མ་ཟད། ཁྱོད་སེམས་ཙམ་པས་ཀྱང་དོན་ཤེས་གཉིས་ལ་བདེན་པར་གྲུབ་མ་གྲུབ་ཀྱི་ཁྱད་མི་ཕྱེ་བར་ལུགས་འདི་ལ་བསྟེན་ན་མཛེས་སོ་ཞེས་པའོ།།བཞི་པ་བཏགས་ཡོད་རྣམས་དངོས་པོ་བདེན་གྲུབ་ཀྱི་རྟེན་ཅན་དུ་འདོད་པ་དགག་པ་ནི། གལ་ཏེ་སོགས་རྐང་པ་བཅུས་བསྟན། སེམས་ཙམ་པ་ན་རེ། གལ་ཏེ་གཟུང་འཛིན་ཐ་དད་དུ་སྣང་བའི་འཁོར་བ་སོགས་རང་འཛིན་རྟོག་པས་སྒྲོ་བཏགས་པའི་ཀུན་བཏགས་ཀྱི་ཆོས་རྣམས་འཁྲུལ་གཞི་རྣམ་ཤེས་ལྟ་བུའི་གོཞན་དབང་གི་དངོས་པོ་བདེན་པར་གྲུབ་པའི་གཞི་རྟེན་ཅན་ཡིན་དགོས་ཏེ། འཁྲུལ་པ་ཐམས་ཅད་ལ་འཁྲུལ་གཞི་བདེན་པ་རེ་ཡོད་དགོས་པའི་ཕྱིར། དཔེར་ན། ཐོ་ཡོར་ལ་མི་དང་ཐག་ཁྲ་ལ་སྦྲུལ་དུ་འཁྲུལ་པ་ལའང་མི་དང་སྦྲུལ་མེད་མོད་ཀྱང་། ཐོ་ཡོར་དང་ཐག་ཁྲ་བདེན་པར་ཡོད་དགོས་པ་བཞིན་ནོ།།གལ་ཏེ་འཁྲུལ་སྣང་གི་འཁོར་བ་འཁྲུལ་གཞི་བདེན་པ་ལ་བརྟེན་པ་དེ་ལས་ནི་གཞན་དུ་སྟེ་མི་བརྟེན་ན་བདེན་གྲུབ་ཀྱི་རྟེན་དང་བྲལ་བ་ནམ་མཁའ་དང་འདྲ་བར་བདེན་པའི་དངོས་པོ་མེད་པར་འགྱུར་ལ།
 
 དེ་ལྟར་ན་སུ་ཡང་འཁོར་བར་འཆིང་བ་དང་གྲོལ་བ་ཡང་དམིགས་པར་མི་འགྱུར་རོ་ཞེ་ན། ལན་ནི། །འཁོར་བ་བདེན་པའི་དངོས་པོར་མེད་པའི་བརྫུན་པ་ཞིག་འཁྲུལ་གཞི་བདེན་པའི་དངོས་པོ་ལ་བརྟེན་པས་ན་འཆིང་གྲོལ་སོགས་ཀྱི་བྱེད་པ་དང་ལྡན་པར་ཇི་ལྟར་འགྱུར་ཏེ་མི་འགྱུར་བར་ཐལ།་བརྫུན་པའི་རྟེན་བདེན་པས་བྱེད་མི་སྲིད་ཅིང་རྟེན་གཞི་དངོས་པོ་བདེན་གྲུབ་ཀྱང་ཚད་མས་མ་དམིགས་པའི་ཕྱིར་རོ། །ག ཞན་ཡང་སེམས་ཙམ་པ་ཁྱོད་ཀྱི་ལུགས་ཀྱི་སེམས་ནི་གཟུང་འཛིན་གཉིས་སུ་འཁྲུལ་བ་སོགས་ཀྱི་གྲོགས་མེད་པར། རང་རིག་རང་གསལ་གཅིག་པུ་ཉིད་དུ་འགྱུར་བ་ཡིན་པར་ཐལ། གཟུང་འཛིན་རྒྱང་ཆད་དུ་གཟུགས་སོགས་ཕྱི་རོལ་དོན་དུ་སྣང་བ་འདི་སྣང་བ་ལྟར་མ་གྲུབ་པས་ན་ཕྱི་དོན་མེད་པར་ཁྱོད་༌འདོད་ལ། སྒྱུ་མ་ལྟ་བུའི་གཟུགས་སོགས་ཀྱི་སྣང་བ་རང་འཛིན་གྱི་ཤེས་པ་ཡིན་པའང་སྔར་བཀག་ཟིན་པའི་ཕྱིར་དང༌། ཤེས་པ་ཉིད་ཀྱང་བདེན་གྲུབ་ཀྱི་གཅིག་ཏུ་ཁས་བླངས་ཤིང་དེ་ཡིན་ན་ཐ་དད་གཏན་མེད་ཀྱི་གཅིག་ཏུ་འགྱུར་དགོས་པས་གྲོགས་དང་གྲོགས་ཅན་སོགས་ཐ་དད་ཀྱི་དབྱེ་བ་མི་འཐད་པའི་ཕྱིར་རོ། །
 
 སེམས་གཟུང་འཛིན་གཉིས་སུ་སྣང་བའི་གྲོགས་མེད་པར་གཅིག་ཏུ་འདོད་ན་ཧ་ཅང་ཐལ་ཏེ།གང་གི་ཚེ་སེམས་ཅན་ཀུན་གྱི་སེམས་ནི་གཟུང་འཛིན་གཉིས་ཀྱི་རྣམ་པར་རྟོག་པའི་དྲི་མ་དང་བྲལ་བ་ཉིད་ཡིན་པ་དེ་ཡི་ཚེ་ཐམས་ཅད་དེ་བཞིན་གཤེགས་པ་ཉིད་དུ་འབད་མེད་དུ་གྲོལ་ཟིན་པར་འགྱུར་ཞིང་། དེ་ལྟ་བུ་འདོད་ན་ཡང་དེ་བཞིན་གཤེགས་པ་ཉིད་འཐོབ་པའི་ཆེད་དུ་ཕྱི་ནང་གི་ཆོས་རྣམས་གཟུང་འཛིན་རྫས་ཐ་དད་ཀྱིས་སྟོང་བའི་སེམས་ཀྱི་བདག་ཉིད་ཙམ་དུ་བརྟགས་པའི་རྣམ་རིག་པའི་གྲུབ་མཐའ་ལུང་དང་རིགས་པས་གཏན་ལ་ཕབ་པ་ལ་དགོས་པའམ་ཡོན་ཏན་ཅི་ཞིག་ཡོད་དེ་ཅུང་ཟད་ཀྱང་མེད་པར་འགྱུར་ཏེ་སེམས་ཅན་རྣམས་སྔ་ནས་འབབ་མེད་དུ་གྲོལ་ཟིན་པ་དེའི་ཕྱིར་རོ།། ལམ་དབུ་མ་ལ་དགོས་ནུས་མེད་པར་ཐལ་བ་སྤང་བ།གསུམ་པ་ལམ་དབུ་མ་ལ་དགོས་ནུས་མེད་པར་ཐལ་བ་སྤང་བ་ལ་གཉིས།རྩོད་པ་དང༌།ལན་ནོ༑༑།
 
 དང་པོ་ནི། སྒྱུ་མ་སོགས་རྐང་པ་བཞིས་བསྟན། དེ་ལ་སེམས་ཙམ་པ་སོགས་ན་རེ། དབུ་མ་པ་ཁྱོད་ཀྱིས་ཆོས་ཐམས་ཅད་རང་བཞིན་མེད་པ་བདེན་སྟོང་སྒྱུ་མ་ལྟ་བུར་གཏན་ལ་འབེབས་ཤིང་ཕབ་པ་ལྟར་ཤེས་ན་ཡང་དགོས་པ་ཅི་ཞིག་ཡོད། དགོས་པ་མེད་ན་ནི་ངལ་བ་ཙམ་དུ་ཟད་ལ། ཉོན་མོངས་སྤོངབ་སོགས་ཀྱི་དགོས་པ་ཡོད་པར་འདོད་ནའང་མི་རིགས་ཏེ། དེ་ལྟར་ཤེས་པས་ཇི་ལྟར་ན་ཉོན་མོངས་ལྡོག་པར་འགྱུར་ཏེ་མི་འགྱུར་རོ། །རྒྱུ་མཚན་ཅིའི་ཕྱིར་སྙམ་ན། གང་གི་ཚེ་སྒྱུ་མ་མཁན་རང་ཉིད་ཀྱིས་སྒྱུ་མའི་བུད་མེད་སྤྲུལ་པ་དེའི་ཚེ། གང་དུ་སྒྱུ་མའི་བུད་མེད་སྣང་བའི་གཞི་དེར་བུད་མེད་ཀྱིས་སྟོང་པར་མངོན་སུམ་དུ་རྟོགས་ཀྱང་། སྒྱུ་མའི་བུད་མེད་འདི་ལོངས་སྤྱོད་རུང་དུ་སོང་ན་སྙམ་དུ་དེ་ལ་དེ་བྱེད་པ་པོ་སྒྱུ་མ་མཁན་ཉིད་ཀྱང་ཆགས་པ་སྐྱེ་བར་འགྱུར་བ་མཐོང་ན། ཁྱོད་ཀྱིས་ནི་དང་པོ་ཐོས་བསམ་ལ་བརྟེན་ནས་སྟོང་ཉིད་ཀྱི་དོན་སྤྱི་མཐོང་བ་ཙམ་ལས་མེད་པས་སོ་ཞེས་རྩོད་དོ། །
 
 གཉིས་པ་ལན་ལ་གསུམ། སྒྱུ་མ་མཁན་གྱིས་བདེན་འཛིན་མ་སྤངས་པས་ཆགས་པ་སྐྱེ་བར་བསྟན་པ༑སྟོང་ཉིད་རྟོགས་པ་གོམས་པས་བདེན་འཛིན་སྤངས་པ་འཐད་པར་བསྟན་པ། སྤངས་པའི་འབྲས་བུ་རྣམ་པར་མི་རྟོག་པའི་ཡེ་ཤེས་འབྱུང་བར་བསྟན་པའོ།།དང༌པོ་ནི། དེ་བྱེད་སོགས་རྐང་པ་བཞིས་བསྟན། སྒྱུ་མའི་བུད་མེད་དེ་བྱེད་པ་པོ་དེ་འདྲའི་སྒྱུ་མ་མཁན་དེ་ནི་ཤེས་བྱ་སྒྱུ་མའི་བུད་མེད་ལ་ཉོན་མོངས་པའི་བག་ཆགས་བདེན་འཛིན་མངོན་གྱུར་བ་ཙམ་ཡང་མ་སྤངས་ཤིང་བདེན་གྲུབ་ཏུ་འཛིན་པ་དེས་ན། སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་ཀྱང་སྒྱུ་མའི་བུད་མེད་དེ་མཐོང་བ་ན་དེ་སྟོང་ཉིད་རྟོགས་པའི་བག་ཆགས་ཉམ་ཆུང་བ་ཉིད་དེ། བདེན་འཛིན་དང་འཛིན་སྟངས་འགལ་བ་མེད་པའི་ཕྱིར་བདེན་འཛིན་ལ་གནོད་པའི་ནུས་པ་སྟོབས་ཆུང་བས་ན་དེས་སྒྱུ་མའི་བུད་མེད་དེ་བདེན་གྲུབ་ཏུ་འཛིན་པ་སྤོང་མི་ནུས་པས་སོ། །འདིར་ཉོན་མོངས་པའི་བག་ཆགས་ཞེས་པ་དེ་ལ། ཉོན་མོངས་རང་གི་རིགས་འདྲ་སྐྱེད་ནུས་ཀྱི་ས་བོན་ལ་བཞིག་པ་དང༌། གཉིས་སྣང་གི་འཁྲུལ་པ་ཙམ་གྱི་ཤེས་སྒྲིབ་ལ་བཞག་པ་ཡོད་ཀྱང༌། འདིར་ནི་བདེན་འཛིན་ཉིད་ལ་བྱའོ། །་འདིར་སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་པ་ནི། ཉི་ཚེ་བའི་སྟོངཉིད་ཙམ་རྟོགས་པ་ཡིན་པས་དེས་ཉོན་མོངས་སྤོང་མི་ནུས་ལ། དབུ་མ་པའི་ལུགས་ལ་ཁྱབ་པའི་སྟོང་ཉིད་རྟོགས་དགོས་ན་པས་དེས་ཉོན་མོངས་སྤོང་ནུས་པའི་ཁྱད་པར་བྱུང་བ་མིན་ནམ་ལན་ཡང་དེ་ལྟར་མཛད་རིགས་སོ་སྙམ་ན།མི་རིགས་ཏེ། སྒྱུ་མའི་བུད་མེད་བུད་མེད་ཀྱིས་སྟོང་པར་རྟོགས་པ་ཙམ་ནི་དགག་བྱ་ཕྲ་མོ་བཀག་པ་ལ་ལྟོས་པའི་ཆ་ནས་བཞག་པའི་ཉི་ཚེ་བའི་སྟོང་ཉིད་ཙམ་ཡང་རྟོགས་པ་མ་ཡིན་ཏེ། དེ་རྟོགས་པ་ལ་ནི་སྒྱུ་མའི་བུད་མེད་བདེན་མེད་དུ་རྟོགས་དགོས་ཤིང༌། གལ་ཏེ་སྒྱུ་མའི་བུད་མེད་དམ་ཆོས་གང་རུང་གཅིག་གི་སྟེང་དུ་བདེན་མེད་ཚད་མས་ངེས་ན་དེ་ནས་གཞི་གཞན་ལའང་བདེན་པར་ཡོད་མེད་བློ་ཁ་ཕྱོགས་པ་ཙམ་གྱིས་བདེན་མེད་དུ་རྟོགས་ནུས་ཀྱི། ཆོས་གཅིག་བདེན་མེད་དུ་རྟོགས་ཟིན་པའི་འོག་ཏུ་ལྷག་མ་ལ་བདེན་ཞེན་འགོག་མི་ནུས་པ་དེ་འདྲ་མི་རིགས་ཏེ།བཞི་བརྒྱ་པར། གང་གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང་། །ཞེས་སོགས་གསུངས་པའི་ཕྱིར་རོ། །སྤྱིར་རྟོག་མེད་ཀྱི་འཁྲུལ་ཤེས་རབ་རིབ་ཀྱི་དབང་གིས་སྐྲ་ཤད་འཛག་སྣང་ལྟ་བུ་ནི་ཡིད་ཀྱིས་སྐྲ་ཤད་མེད་པར་གོ་བ་ཙམ་གྱིས་འཁྲུལ་པ་དེ་ལྡོག་མི་ནུས་ཀྱི། དེ་ལྡོག་པ་ལ་མིག་གི་རབ་རིབ་སེལ་ཐབས་བྱེད་དགོས་སོ། །རྟོག་པ་འཁྲུལ་བ་ལའང་འཕྲལ་གྱི་འཁྲུལ་རྒྱུ་གློ་བུར་བ་ལས་བྱུང་བ་ཐག་ཁྲ་ལ་སྦྲུལ་འཛིན་སོགས་ཡིད་ཀྱིས་ཐག་པ་ཡིན་པར་གོ་བ་བསམ་ཙམ་དང་སྦྲུལ་མེད་པར་གོ་བ་ཙམ་གྱིས་དེ་མ་ཐག་འཁྲུལ་བ་དེ་ལྡོག་གི། དེ་ལྡོག་པ་ལ་གོ་བ་དེ་རིང་དུ་གོམས་མི་དགོས་སོ། །སེམས་ཅན་གྱི་རྒྱུད་ཀྱི་བདེན་འཛིན་ལྟ་བུའི་རྟོག་པ་འཁྲུལ་བ་ནི་ཐོག་མེད་ནས་སེམས་རྒྱུད་ལ་ཆེས་ཆེར་འདྲིས་ཤིང་གོམས་པས་བདེན་མེད་རྟོགས་པ་ཙམ་གྱིས་ནི་ས་བོན་ལྟ་ཞོག་མངོན་གྱུར་ཡང་མཐའ་དག་ལྡོག་མི་ནུས་པས་རྟོགས་པ་དེ་རིང་དུ་གོམས་པ་ལ་ལྟོས་དགོས་སོ། །དེའི་ཕྱིར་བདེན་མེད་མངོན་སུམ་དུ་གསར་དུ་རྟོགས་པའི་མཐོང་ལམ་གྱིས་སྤང་བྱ་ཀུན་བཏགས་ས་བོན་དང་བཅས་པ་སྤོང་ཡང་། ལྷན་སྐྱེས་སྤོང་མི་ནུས་པས་དེའི་གཉིན་པོ་ཡེ་ཤེས་ཆུང་རིམ་ནས་སྐྱེ་བ་ལ་བརྟེན་ནས་སྤང་བྱ་ཆེ་རིམ་ནས་སྤོང་བའི་སྒོམ་ལམ་དགུ་སོགས་ཀྱི་རྣམ་གཞག་ཀྱང་གསུངས་སོ། །དེས་ན་སྟོང་ཉིད་རྟོགས་མ་ཐག་བདེན་འཛིན་མཐའ་དག་ཟད་པར་ངེད་ཀྱིས་ཀྱང་མི་འདོད་ཅིང་སྟོང་ཉིད་རྟོགས་ཟིན་༌གོམས་པ་ལ་བརྟེན་ནས་མཐར་ཟད་པ་འབྱུང་བར་ཁས་བླངས་པས་ཁྱོད་ཀྱིས་སྟོང་ཉིད་རྟོགས་པ་ལ་དགོས་ནུས་མེད་པར་ཐལ་བའི་ཀླན་ཀ་དེ་འདྲ་འཇུག་དོན་མེད་དོ་ཞེས་སོ།།
 
 གཉིས་པ་ནི། སྟོང་ཉིད་སོགས་རྐང་པ་བཅུ་གཉིས་ཀྱིས་བསྟན། དེའང་གཞི་ཕུང་སོགས་ཀྱིས་བསྡུས་པའི་ཆོས་རྣམས་ཀྱི་སྟེང་དུ་དགག་བྱ་ཕྲ་མོ་བཀག་པའི་སྟོང་ཉིད་རྟོགས་པའི་བག་ཆགས་གོམས་པས་མ་ནི་ཆོས་ཅན་བདེན་གྲུབ་ཏུ་འཛིན་པའི་དངོས་པོའི་བག་ཆགས་སྤོང་བར་འགྱུར་ཞིང༌། དེ་ནས་ཆོས་ཉིད་བདེན་མེད་ཉིད་ཀྱང་བདེན་པར་གྲུབ་པ་ཅི་ཡང་མེད་ཅེས་གཏན་ལ་ཕབ་ནས་དེ་ལྟར་རྟོགས་པ་གོམས་ན་པས་ནི་བདེན་མེད་ཉིད་བདེན་པར་འཛིན་པ་དེ་ཡང་ཆོས་ཅན་ལ་བདེན་འཛིན་སྤངས་པའི་ཕྱི་ནས་གྲོང་གབར་འགྱུར་རོ། །དེའི་རྒྱུ་མཚན་ཡང་། དང་པོ་ནས་དགག་གཞི་ཆོས་ཅན་གྱི་སྟེང་དུ་དགག་བྱ་རགས་པ་ཙམ་བཀག་པ་ཡིན་ན། ད་དུང་དགག་བྱ་ཕྲ་མོ་མ་ཁེགས་པས་དེ་འདྲ་ཕྱི་ནས་དགག་དགོས་པ་ཡོད་ཀྱང་། འདིར་ཆོས་ཅན་གྱི་སྟེང་དུ་མིང་གི་ཐ་སྙད་ཀྱིས་བཞག་ཙམ་མིན་པའི་ཡོད་པ་དགག་བྱར་བྱས་ནས་བཀག་པ་ན། དེ་བཀག་པའིབདེན་མེད་བདེན་པར་འཛིན་པའང་ལྷག་མ་ལུས་པར་མི་འགྱུར་ཏེ་ཆོས་ཅན་བདེན་མེད་དུ་རྟོགས་པའི་དུས་དེ་ཉིད་ནས་སྤོང་བར་འགྱུར་ཏེ་འདིར་དེ་མ་ཐག་འཆད་དོ། །དེ་དག་གིས་སྟོང་ཉིད་རྟོགས་པའི་ལྟ་བ་གཏན་ལ་ཕབ་པ་ལ་བརྟེན་ནས་བདེན་འཛིན་སྤོང་ཚུལ་སྤྱིར་བསྟན་ནས། ད་ནི་དེ་ལྟའི་ལམ་བསྒོམ་པས་ཉམས་སུ་བླངས་པ་ལ་བརྟེན་ནས་བདེན་འཛིན་སྤོང་ཚུལ་བྱེ་བྲག་ཏུ་འཆད་དེ། 
 
 གང་གི་ཚེ་ཆོས་ཅན་གྱི་དངོས་པོ་གང་ཞིག་བདེན་པར་གྲུབ་པ་ཡོད་དམ་མེད་རིགས་པས་དཔྱོད་པ་ན་བདེན་པར་གྲུབ་པ་མ་རྙེད་པས་མེད་དོ་ཞེས་ངེས་པ་སྟེ་གལ་ཏེ་བརྟག་བྱའི་དངོས་པོ་བདེན་གྲུབ་ཅིག་ཡོད་ན་དམིགས་སུ་རུང་བ་ལས་མི་དམིགས་པར་བདེན་མེད་དུ་རྟོགས་པ་དེ་ཡི་ཚེ། བདེན་པའི་དངོས་པོ་མེད་པའི་ཆོས་ཉིད་དེ་བདེན་གྲུབ་ཀྱང་ནི་རྟེན་ཆོས་ཅན་བདེན་གྲུབ་དང་བྲལ་བ་ཚད་མས་ངེས་ཟིན་གྱི་བློ་དེ་ཡི་མདུན་ནམ་ངོས་ན་ཇི་ལྟར་གནས་ཏེ། ཆོས་ཅན་དང་བྲལ་བའི་ཆོས་ཉིད་མི་སྲིད་ཅིང་། ཆོས་ཉིད་བདེན་སྟོང་བདེན་པར་གྲུབ་པ་ཡོད་ན་རྟེན་ཆོས་ཅན་དེའི་རང་བཞིན་དུ་གྲུབ་དགོས་ན། རྟེན་ཆོས་ཅན་བདེན་གྲུབ་སྔ་ནས་རིགས་པས་ཁེགས་ཟིན་པའི་ཕྱིར། འདིས་ནི་དངོས་པོ་བདེན་པ་བ་མ་གྲུབ་ན་དངོས་མེད་ཀྱི་སྟོང་ཉིད་བདེན་པ་བའི་རྟེན་མེད་ཅེས་སྟོན་ཏོ། །
 
 དེས་ན་གང་གི་ཚེ། དངོས་པོ་ཆོས་ཅན་བདེན་གྲུབ་དང༌། དངོས་མེད་ཆོས་ཉིད་བདེན་སྟོང་བདེན་གྲུབ་དག་དེ་ཁོ་ན་ཉིད་ལ་དཔྱོད་བྱེད་ཀྱི་བློ་ཡི་མདུན་ན་མི་གནས་པ་དེ་ཡི་ཚེ། དངོས་པོ་བདེན་གྲུབ་དང་དངོས་མེད་བདེན་གྲུབ་གཉིས་ལས་གཞན་པའི་བདེན་གྲུབ་ཀྱི་རྣམ་པ་ཕུང་གསུམ་པ་གཞན་གང་ཡང་བློ་ལ་འཆར་རྒྱུ་མེད་པས་ན།་ཆོས་གང་ལ་ཡང་རིགས་པས་དཔྱད་བཟོད་དུ་གྲུབ་པ་དང༌། དམིགས་པ་བདེན་ཞེན་གྱིས་བཟུང་བ་ལྟར་གཏད་སོ་ཐེར་བ་རྡུལ་ཕྲ་རབ་ཙམ་ཡང་མེད་པར་རྟོགས་པ་ན་དམིགས་གཏད་ཀྱི་སྤྲོས་པ་མཐའ་དག་རབ་ཏུ་ཞི་བ་ཡིན་ནོ།།དེ་ལ་བདེན་མེད་རྟོགས་པའི་གང་ཟག་གི་བློ་ངོར་སྤྲོས་པ་ཞི་ཚུལ་ཡང་། སྤྱིར་ལམ་དུ་མ་ཞུགས་གོང་དང་ཚོགས་སྦྱོར་གྱི་དུས་སུའང་གཞིའི་གནས་ལུགས་ཐོས་བསམ་གྱིས་གཏན་ལ་ཕབ་ནས་མཐའ་བྲལ་གྱི་ལྟ་བ་སྒོམ་པ་ཡོད་ལ། ཚོགས་ལམ་གྱི་སྐབས་སུ་ནི་རིགས་ངེས་ལྟ་བུ་ཕལ་ཆེར་ལ་ལྟ་བ་དེ་རྟོགས་པའི་ངེས་ཤེས་ཀྱི་རྒྱུན་ད་དུང་སྒོམ་བྱུང་དུ་མ་སོང་བ་ཤས་ཆེ་ལ། སྦྱོར་ལམ་དྲོད་ནས་བརྩམས་མཐའ་བྲལ་གྱི་གནས་ལུགས་མཐར་ཐུག་ལ་ཞི་ལྷག་ཟུང་དུ་འབྲེལ་བའི་སྒོམ་བྱུང་གི་བློས་མཉམ་པར་བཞག་ནས་སྒོམ་༼ནུས་ཀྱང་ད་དུང་ཡུལ་སྟོང་ཉིད་དང་ཡུལ་ཅན་ཡེ་ཤེས་གཉིས་རྒྱུང་ཆད་དུ་སྣང་བའི་གཉིས་སྣངཡོད་པའི་ཕྱིར་གཉིས་སྣང་ཕྲ་མོ་མ་ནུབ་པས་སྟོང་ཉིད་མངོན་སུམ་དུ་རྟོགས་པ་ཞེས་མི་བརྗོད་དོ། །དེ་ནས་སྦྱོར་ལམ་བཞིའི་རིམ་པས་གཉིས་སྣང་ཇེ་ཕྲ་ཇེ་ཕྲར་སོང་ནས་ཡུལ་དང་ཡུལ་ཅན་རོ་གཅིག་ཏུ་འདྲེས་པ་ལྟར་གཉིས་སྣང་ཕྲ་མོ་ཙམ་ཡང་ནུབ་པར་སྟོང་ཉིད་མངོན་སུམ་དུ་རྟོགས་པ་དང༌། མཐོང་ལམ་ཐོབ་པ་ཞེས་བྱའོ། །དེས་ན་སྟོང་ཉིད་ཐོས་བསམ་གྱིས་གཏན་ལ་ཕབ་ནས་རྗེས་དཔག་གིས་རྟོགས་པའང་ཡོད་པས་སྟོང་ཉིད་རྟོགས་ན་མངོན་སུམ་དུ་རྟོགས་མི་དགོས་སོ།།དེར་མ་ཟད་ཐེག་ཆེན་ཚོགས་སྦྱོར་དུ་དབང་རྣོན་གྱིས་ནི་གཟུགས་ནས་རྣམ་མཁྱེན་གྱི་བར་གྱི་ཚོས་མཐའ་དག་ལེགས་པར་གཏན་ལ་འབེབས་ནུས་ལ་དེའང་མངོན་སུམ་དུ་རྟོགས་མི་ནུས་པ་རྣམས་ནི་རྗེས་དཔག་གི་རྟོག་པས་གཏན་ལ་འབེབས་པ་ཡིན་པས་དེའི་གནས་སྐབས་ཀྱི་ལྟ་བ་སྐྱོང་བ་ཐམས་ཅད་རྟོག་པ་ཁོ་ན་ཡིན་ཀྱང་རྟོག་པ་དེ་ཉིད་ལ་སྣང་ངོ་དང་ངེས་ངོ་གཉིས་སུ་ཕྱེ་སྟེ། དེ་འདྲའི་སྟོང་ཉིད་དོན་སྤྱིའི་ཚུལ་གྱིས་རྟོགས་པ་ན། སྣང་ངོར་ཤར་བ་དེ་ལ་སྟོངཉིད་ཀྱི་དོན་སྤྱི་ཞེས་བྱ་ཞིང་དེ་ཀུན་རྫོབ་བདེན་པ་ཡིན་པས་སྣང་ངོར་གཉིས་སྣང་མ་ཁེགས་ཀྱང་། ངེས་ངོར་ཤར་པ་ནི་སྟོང་ཉིད་དོན་དམ་བདེན་པ་མཚན་ཉིད་པ་ཁོ་ན་ཡིན་པས་དེའི་ངེས་ངོར་ནི་བདེན་པའི་སྤྲོས་པ་མཐའ་དག་ཉེ་བར་ཞི་བ་ཡིན་པས་སྟོང་ཉིད་༌ཀྱི་དོན་སྤྱི་རྟོགས་པའང་སྟོང་ཉིད་རྟོགས་པ་དངོས་ཡིན་པར་གསུངས་སོ། །དེ་ལྟར་སྔོན་དུ་གནས་ལུགས་ཀྱི་དོན་སྤྱི་སྣང་ངོར་ཤར་བ་དེ་བརྒྱུད་ནས་ངེས་ངོར་གནས་ལུགས་རྟོགས་པ་དེ་ཉིད་གོམས་པ་ལ་བརྟེན་ནས་མཐར་གནས་ལུགས་སྟོང་པ་ཉིད་མངོན་སུམ་དུ་རྟོགས་པ་ན་དོན་སྤྱིས་གཏན་ནས་མ་བསྒྲིབས་པར་སྣང་ངོ་དང་ངེས་ངོ་གཉིས་ཀར་མཐའ་བྲལ་གྱི་གནས་ལུགས་འབའ་ཞིག་འཆར་ལ། དེ་འདྲ་བའི་སྟོང་ཉིད་མངོན་སུམ་དུ་རྟོགས་པའི་འཕགས་པ་སློབ་པའི་མཉམ་བཞག་གི་ངོར་ནི་གཉིས་སྣང་གི་སྤྲོས་པ་ཅུང་ཐད་ཀྱང་མེད་ལ། སངས་རྒྱས་ཀྱི་སར་ནི་བདེན་སྣང་གི་སྤྲོས་པརྣམ་པ་ཀུན་ཏུ་མེད་དེ་བདེན་འཛིན་གྱི་རྣམ་པར་རྟོག་པ་དང་བཅས་པའི་སེམས་སེམས་བྱུང་གི་རྒྱུ་བ་མཐའ་དག་གཏན་དུ་འགགས་པའི་ཕྱིར་རོ།། གསུམ་པ་སྤངས་པའི་འབྲས་བུ་རྣམ་པར་མི་རྟོག་པའི་ཡེ་ཤེས་འབྱུང་བར་བསྟན་པ་ལ་གཉིས། རྣམ་རྟོག་མེད་ཀྱང་གདུལ་བྱའི་རེ་བ་སྐོང་བ་དཔེ་དང་བཅས་པ། །དེ་ལ་རྩོད་པ་སྤང་བའོ།།
 
 དང་པོ་ནི། ཡིད་བཞིན་སོགས་རྐང་པ་བཅུ་གཉིས་ཀྱིས་བསྟན།། དེ་ལྟར་ལམ་བསྒོམས་པ་ལ་བརྟེན་ནས་འབྲས་བུ་མཐར་ཐུག་པའི་དུས་སུ་རྣམ་པར་རྟོག་པ་ཐམས་ཅད་གཏན་ནས་ཟད་པ་ཡིན་ན།སངས་རྒྱས་ལ་སེམས་ཅན་གྱི་དོན་བྱ་སྙམ་པ་དང༌། ཆོས་བསྟན་པར་བྱའོ་སྙམ་པའི་ཀུན་སློང་གི་རྟོག་པའང་མེད་པས། ཆོས་སྟོན་པ་སོགས་ཀྱི་སྒོ་ནས་སེམས་ཅན་གྱི་དོན་མཛད་པར་མི་འགྱུར་ཞིང་། དེ་ལྟ་ན་སངས་རྒྱས་པའི་ཚེ་གཞན་དོན་རྒྱུན་ཆད་པར་འགྱུར་རོ་ཞེ་ན། སྐྱོན་མེད་དེ། དཔེར་ན་ཡིད་བཞིན་གྱི་ནོར་བུ་དང་དབག་བསམ་གྱི་ཤིང་ལ་མི་དང་ལྷ་རྣམས་ཀྱིས་གསོལ་བ་བཏབ་པ་ན། འདི་དག་ལ་ཕན་གདགས་པར་བྱའོ་སྙམ་པའི་རྣམ་པར་རྟོག་པ་མེད་ཀྱང་རང་རང་གིས་ཇི་ལྟར་འདོད་པ་ལྟར་གྱི་རེ་བ་ཡོངས་སུ་སྐོང་བ་དེ་བཞིན་དུ།། སངས་རྒྱས་རྣམས་ལའང་རྣམ་རྟོག་དང་འབད་རྩོལ་མེད་ཀྱང་། །སངས་རྒྱས་དང་འཕྲད་ནས་ཆོས་ཉན་པ་སོགས་ཀྱི་བསོད་ནམས་ཀྱི་མཐུ་ཡོངས་སུ་སྨིན་པའི་གདུལ་བྱར། །སྔོན་སློབ་པ་ལམ་གྱི་གནས་སྐབས་སུ་མཐར་སངས་རྒྱས་པ་ན་རྣམ་པར་མི་རྟོག་བཞིན་དུ་སེམས་ཅན་གྱི་དོན་ལྷུར་མཛད་ཅིང་ཆོས་ཀྱི་དབྱིངས་ལས་སྐད་ཅིག་ཀྱང་མི་བསྐྱོད་ལ་སེམས་ཅན་འདུལ་བའི་དུས་ལས་ཀྱང་མི་འདའ་བ་དེ་བཞིན་དུ་བདག་གྱུར་ཅིག་ཅེས་སྨོན་ལམ་བཏབ་པའི་སྨོན་ལམ་གྱི་དབང་གིས་གདུལ་བྱའི་ལས་སྐལ་བ་དང་མཐུན་པའི་རྒྱལ་བའི་གཟུགས་ཀྱི་སྐུར་སྣང་བ་དང་ཆོས་སྟོན་པ་སོགས་འབྱུང་ངོ། །དེ་ལྟར་ཡང་རྒྱན་ལས། རྒྱུ་ནི་ཡོངས་སུ་སྨིན་གྱུར་པ། །གང་དང་གང་ལ་གང་དང་ནི། །གང་ཚེ་བྱ་བ་ཕན་གྱུར་པ། །དེ་དང་དེ་ལ་དེར་སྣང་ངོ༌། །ཞེས་དང་། འཇུག་པ་ལས། ཇི་ལྟར་རྫ་མཁན་སྟོབས་ཆེན་ལྡན་བས་འདིར། ཞེས་སོགས་གསུངས། དགེ་རྩ་སྨིན་པའི་སེམས་ཅན་སྨིན་གྲོལ་ལ་འགོད་པའི་ཚུལ་ཡང་། མདོ་ལས། ཇི་ལྟར་ཉི་མ་ཤར་བ་ན། །ཡོངས་སྨིན་པདྨ་ཁ་འབྱེད་ལྟར། །དེ་བཞིན་དེ་བཞིན་གཤེགས་བྱོན་ཡང་། །བསམ་པ་ཡོངས་སྨིན་ཁོ་ན་སྦྱོང་། །ཞེས་གསུངས་པ་ལྟར་རོ།།དེ་ལ་སྔོན་སྨོན་ལམ་འདེབས་པ་པོ་བྱང་སེམས་ཡིན་ན་དེ་འདས་ནས་ཡུན་རིང་ལོན་པས་འབྲས་བུ་ད་ལྟ་འབྱུང་བ་མི་འཐད་ཅིང་། བྱང་སེམས་ཀྱི་སྨོན་འབྲས་སངས་རྒྱས་ལ་འབྱུང་བའང་མི་འཐད་དོ་ཞེ་ན། 
 
 སྐྱོན་མེད་དེ། དཔེར་ན་བྲམ་ཟེ་ཕུར་བུའམ་ཤང་ཀུས་དུག་ཞི་བར་བྱེད་པའི་ནམ་མཁའ་ལྡིང་གི་ནི་མཆོད་སྡོངརིག་སྔགས་ཀྱིས་བསྒྲུབས་ནས་བྲམ་ཟེ་འདས་པར་གྱུར་པ་དང༌། དེ་འདས་ནས་ཡུན་རིང་ལོན་ཡང༌། མཆོད་རྫོང་དེ་ཉིད་ཀྱིས་ནི་ད་ལྟ་ཡང་དུག་ལ་སོགས་པ་ཞི་བར་བྱེད་པ་བཞིན་དུ། 
 
 བྱང་ཆུབ་སེམས་དཔའ་རྣམས་ཀྱིས་ལམ་དུས་སུ་བྱང་ཆུབ་སེམས་དཔའི་སྤྱོད་པའི་ཉམས་ལེན་ལ་རྗེས་སུ་མཐུན་པར་བསླབས་ནས་རྒྱལ་བའི་གཟུགས་ཀྱི་སྐུའི་མཆོད་སྡོང་བསྒྲུབས་པ་ཡང་སྒྲུབ་པ་པོ་བྱང་ཆུབ་སེམས་དཔའ་སྲིད་ཞིའི་མཐའ་གཉིས་ལ་མི་གནས་པའི་མྱ་ངན་ལས་འདས་པ་མངོན་དུ་བྱས་ནས་རྣམ་པར་རྟོག་པ་ཐམས་ཅད་འགགས་ཀྱང་། གདུལ་བྱའི་གནས་སྐབས་དང་མཐར་ཐུག་གི་དོན་རྣམས་དུས་ཐམས་ཅད་དུ་འབད་རྩོལ་མེད་པར་རྟག་ཁྱབ་ལྷུན་འགྲུབ་ཆེན་པོའི་ཚུལ་དུ་མཛད་པར་འགྱུར་ཏེ། རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། །སངས་རྒྱས་ཁྱབ་པར་ངེས་པར་བརྗོད། །དེ་ཉིད་ཟད་པ་མེད་པའི་ཕྱིར། །རྟག་པ་ཞེས་ཀྱང་བརྗོད་པ་ཡིན། །ཞེས་གསུངས།
 
 གཉིས་པ་ནི།་སེམས་མེད་སོགས་རྐང་པ་བརྒྱད་ཀྱིས་བསྟན། དེ་ལ་ཉན་ཐོས་སྡེ་པ་ཁ་ཅིག་ན་རེ། སངས་རྒྱས་ལ་རྣམ་པར་རྟོག་པའི་སེམས་མེད་པ་ཡིན་ན། དེ་ལ་མཆོད་པ་བྱས་བ་ན་བདག་གིར་བཞེས་པའི་རྟོག་པའང་མེད་པས། ཇི་ལྟར་ན་བསོད་ནམས་ཀྱི་འབྲས་བུ་དང་ལྡན་པར་འགྱུར་ཞེ་ན། སངས་རྒྱས་ལ་དེ་འདྲའི་རྟོག་པ་མེད་མོད་ཀྱང་། མཆོད་པ་ཕུལ་བ་ལས་ཕན་ཡོན་ནམ་བསོད་ནམས་འབྱུང་སྟེ། རྒྱུ་མཚན་གང་གི་ཕྱིར་ན། སངས་རྒྱས་སྐུ་དངོས་བཞུགས་དུས་དེ་ལ་མཆོད་པའམ། མྱ་ངན་ལས་འདས་པའི་ཚུལ་བསྟན་པའི་རྗེས་སུ་སེམས་མེད་པའི་སྐུ་གདུང་ལ་མཆོད་པ་གཉིས་བསོད་ནམས་མཚུངས་པ་ཉིད་དུ་བྱམས་པ་སེང་གེའི་སྒྲའི་མདོ་ལས་བཤད་པའི་ཕྱིར་རོ། །མཆོད་རྟེན་བསྐོར་བའི་ཕན་ཡོན་གྱི་མདོ་ལས་ཀྱང༌། གང་ཞིག་བཞུགས་ལ་མཆོད་པ་དང༌། །མྱ་ངན་འདས་པའི་སྐུ་གདུང་ལ། །སེམས་ནི་མཉམ་པར་དད་པ་ཡིས། །བསོད་ནམས་ལ་ནི་ཁྱད་པར་མེད། །ཅེས་གསུངས་པའི་ཕྱིར་རོ། །
 
 དེ་ཡང་སངས་རྒྱས་མཆོད་པ་དང་དེ་ལས་བསོད་ནམས་འབྱུང་བའི་ཚུལ་ཡང་། ངེད་འདོད་པ་ལྟར་ཐ་སྙད་ཀུན་རྫོབ་པའམ་ནི་ཁྱོད་འདོད་པ་ལྟར་གྱི་དེ་ཁོ་ན་ཉིད་དུའང་རུང་སྟེ་ཞེས་འདིར་རེ་ཞིག་རིགས་པས་དཔྱད་པ་བྱས་ནས་རང་རང་གིས་འདོད་ཚུལ་ཐུན་མོང་མ་ཡིན་པ་སྒྲུབ་པ་བཏང་སྙོམས་སུ་བྱས་ཏེ་བརྫུན་ཡང་རུང་བདེན་ཡང་རུང་དེ་མཆོད་པ་ལས་དངོས་པོ་དངམཐུན་པའི་འབྲས་བུ་བསོད་ནམས་རླབས་པོ་ཆེ་འབྱུང་བ་ནི་ཡིད་ཆེས་པའི་ལུངལས་གསུངས་པ་ཡིན་པས་རང་ཅག་གཉིས་ཀས་ཐུན་མོང་དུ་དེ་ལྟར་འདོད་རིགས་སོ་ཞེས་པའོ། །བརྫུན་པ་ལ་རྒྱུ་འབྲས་རུང་ངམ་སྙམ་ན་རུང་སྟེ་དཔེར་ན་ཁྱོད་བདེན་པའི་སངས་རྒྱས་ལ་མཆོད་པ་ལས་ཇི་ལྟར་བདེན་གྲུབ་ཀྱི་འབྲས་བུར་བཅས་པ་བཞིན་དུ་ངེད་ཀྱི་ལུགས་ལ་བརྫུན་པ་སྒྱུ་མ་ལྟ་བུའི་སྟེང་ནས་རྒྱུ་འབྲས་བྱ་བྱེད་ཐམས་ཅད་བཞག་ཆོག་པ་ཡིན་ནོ།། འདིར་རིགས་པས་དཔྱད་པ་བཏང་སྙོམས་སུ་བྱས་ནས་ལུང་གིས་སྒྲུབ་པ་གཙོ་བོར་བྱེད་པའི་དོན་དབབ་ནི། སྤྱིར་གཞལ་བྱ་ལ། མངོན་གྱུར། ཅུང་ཟད་ལྐོག་གྱུར། ཤིན་ཏུ་ལྐོག་གྱུར་གསུམ་ལས།དང་པོ་མངོན་སུམ་གྱི་ཚད་མ་དང༌། གཉིས་པ་དངོས་སྟོབས་རྗེས་དཔག་གི་ཚད་མས་རྟོགས་ནུས་པས་དཔྱད་པ་ཀུན་གྱིས་གཞལ་བྱ་རྟོགས་པ་ལུང་ཁོ་ན་ལ་ངེས་པར་ལྟོས་མི་དགོས་ཤིང༌། སངས་རྒྱས་མཆོད་པ་ལས་བསོད་ནམས་འབྱུང་བ་ལྟ་བུ་ནི་གཞལ་བྱའི་གནས་གསུམ་པ་ཤིན་ཏུ་ལྐོག་གྱུར་ཡིན་པས་དེ་ནི་རིགས་པ་རྐྱང་པས་རྟོགས་མི་ནུས་པས་དེ་རྟོགས་པ་ནི་ཡིད་ཆེས་པའི་ལུང་རྣམ་དག་ལ་བརྟེན་ནས་ལུང་གི་ཚད་མའམ་ཡིད་ཆེས་རྗེས་དཔག་གིས་རྟོགས་པ་ལ་ངེས་པར་ལྟོས་དགོས་པའི་ཕྱིར་ལུང་གིས་སྒྲུབ་པ་གཙོ་བོར་བྱས་པ་ཡིན་ཏེ། རྣམ་འགྲེལ་ལས། དཔྱོད་པ་ཀུན་ལ་བསྟན་བཅོས་དག །གཟུང་ཞེས་ལུགས་འདི་གང་གིས་བྱས། །ཞེས་དང་། གནས་གསུམ་པར་ནི་འཕོ་བ་ན། །བསྟན་བཅོས་ལེན་པར་རིགས་ལྡན་ཡིན། །ཞེས་གསུངས་པའི་ཕྱིར་རོ། །དེ་ལ་ལུང་གི་ཚད་མ་དང༌། ལུང་ཚད་མ་གཉིས་དོན་མི་གཅིག་ལ། ལུང་གི་ཚད་མ་དང་ཡིད་ཆེས་རྗེས་དཔག་དོན་གཅིག་སྟེ། དེ་ནི་དཔྱད་གསུམ་གྱིས་དག་པའི་ལུང་གི་རྟགས་ཀྱིས་ལུང་རང་གིས་བསྟན་བྱའི་དོན་ལ་མི་བསླུ་བར་རྟོགས་པའི་རྗེས་དཔག་ལྟ་བུའོ། །ལུང་ཚད་མ་དང་། དཔྱད་གསུམ་གྱིས་དག་པའི་ལུང་དོན་གཅིག་སྟེ། དེ་ནི་ཤེར་ཕྱིན་གྱི་མདོ་སྡེ་ལྟ་བུའོ།། ཐར་བ་ཙམ་ཐོབ་པར་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་བ་གཉིས་པ་ཐར་བ་ཙམ་ཐོབ་པར་འདོད་པས་ཀྱང་སྟོང་ཉིད་རྟོགས་དགོས་པར་སྒྲུབ་པ་ལ་གཉིས།རྩོད་པ་དགོད་པ། དེའི་ལན་བསྟན་པའོ། །
 
 དང་པོ་ནི། བདེན་པ་སོགས་རྐང་པ་གཉིས་ཀྱིས་བསྟན། དེ་ལ་ཕྱོགས་སྔ་མ་དག་ན་རེ། ཐར་འདོད་རྣམས་ཀྱིས་མངོན་པ་གཉིས་ཀྱི་གཞུང་ནས་བཤད་པ་ལྟར་གྱི་བདེན་པ་བཞིའི་ཁྱད་ཆོས་རགས་པའི་མི་རྟག་སོགས་བཅུ་དྲུག་མངོན་སུམ་དུ་མཐོང་ཟིན་གོམས་པར་གྱུར་པས་འཁོར་བ་ལས་གྲོལ་བའི་དགྲ་བཅོམ་པ་ཐོབ་པར་འགྱུར་གྱི་ཆོས་ཐམས་ཅད་རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་མཐོང་བས་ཅི་ཞིག་བྱ་སྟེ་དགོས་པ་མེད་དོ་ཞེས་རྩོད། དེ་ལྟར་སྨྲ་བའི་ཕྱོགས་སྔའི་གཙོ་བོ་ནི་ཉན་ཐོས་སྡེ་པ་ཁ་ཅིག་སངས་རྒྱས་འཐོབ་པ་ལ་སྟོང་ཉིད་རྟོགས་མི་དགོས་པར་མ་ཟད་ཆོས་ཀྱི་བདག་མེད་ཀྱི་མིང་ཙམ་ཡང་ཁས་མི་ལེན་པར་གཞི་གྲུབ་ན་ཆོས་བདག་ཡིན་པས་ཁྱབ་པར་ཁས་ལེན་ཅིང་། ཆོས་ཀྱི་བདག་མེད་སྟོན་པའི་ཐེག་ཆེན་གྱི་མདོ་སྡེ་བཀར་ཁས་མི་ལེན་པ་དེ་དག་ཡིན་པར་ལན་གྱི་སྐབས་སུ་ཐེག་ཆེན་བཀར་སྒྲུབ་མཛད་པས་ཀྱང་ཤེས་ནུས་ལ། ཞར་ལ་དེ་འདྲའི་ཐེག་ཆེན་གྱི་མདོ་སྡེ་བཀར་འདོད་ཅིང་སངས་རྒྱས་འཐོབ་བ་ལ་སྟོང་ཉིད་རྟོགས་དགོས་པར་བཞེད་ཀྱང་། ཐར་བ་ཙམ་འཐོབ་པ་ལ་ཆོས་ཀྱི་བདག་མེད་རྟོགས་དགོས་པས་ཁྱབ་པ་ཁས་མི་ལེན་པའི་རང་རྒྱུད་པ་མན་ཆད་ཀྱི་ངོར་སྟོང་ཉིད་རྟོགས་པའི་ལམ་དེ་ཉིད་ཐར་པ་ཙམ་འཐོབ་པ་ལའང་མེད་དུ་མི་རུང་བར་སྒྲུབ་པར་བཞེད་ནས་གཞུང་འདི་དག་བཀོད་པ་ཡིན་ནོ།།གཉིས་པ་ལ་གསུམ། སྟོང་ཉིད་རྟོགས་པའི་ཤེས་རབ་ཐར་ལམ་དུ་སྒྲུབ་པ། སྟོང་ཉིད་རྟོགས་པའི་ཤེས་རབ་ཐམས་ཅད་མཁྱེན་པའི་ལམ་དུ་སྒྲུབ་པ། དེས་ན་ཐར་བ་དང་ཐམས་ཅད་མཁྱེད་པ་དོན་གཉེར་གྱིས་སྟོང་ཉིད་སྒོམ་རིགས་བར་གདམས་པའོ།།དང་པོ་ལ་གསུམ། སྟོང་ཉིད་རྟོགས་པའི་ཤེས་རབ་ཐར་ལམ་དུ་ལུང་གིས་སྒྲུབ་པ། ལུང་སངས་རྒྱས་ཀྱི་བཀར་རིགས་པས་སྒྲུབ་པ། སྟོང་ཉིད་རྟོགས་པའི་ཤེས་རབ་དང་བྲལ་ན་ཐར་པ་ཙམ་ཡང་མི་འཐོབ་པར་སྒྲུབ་པའོ།།དང་པོ་ནི། གང་ཕྱིར་སོགས་རྐང་པ་གཉིས་ཀྱིས་བསྟན། རང་བཞིན་མེད་པའི་སྟོང་ཉིད་བསྒོམ་པ་ལ་མི་ལྟོས་པར་རགས་པའི་མི་རྟགས་སོགས་བཅུ་དྲུག་སྒོམ་པ་ཙམ་ལ་བརྟེན་ནས་འཁོར་བ་ལས་གྲོལ་བར་མི་འགྱུར་ཏེ། རྒྱུ་མཚན་གང་གི་ཕྱིར་ན་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་སྡེའི་ལུང་ལས་ཆོས་ཐམས་ཅད་རང་བཞིན་གྱིས་སྟོང་བར་རྟོགས་པའི་ལམ་འདི་ནི་མེད་པར་བྱང་ཆུབ་གསུམ་པོ་གང་ཡང་འཐོབ་པ་མེད་པར་གསུངས་པའི་ཕྱིར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྟོང་ཕྲག་བརྒྱ་པ་ལས། དངོས་པོའི་འདུ་ཤེས་ཅན་ལ་ཐར་བ་མེད། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ་ཞེས་སོགས་ཀྱིས་དུས་གསུམ་ཀའི་ཡང་དག་པར་རྫོགས་པའི་སངས་རྒྱས་དང༌། རྒྱུན་ཞུགས་ནས་རང་རྒྱལ་གྱི་བར་རྣམས་ཤེར་ཕྱིན་འདི་བསྒོམས་པ་ལ་བརྟེན་ནས་ཐོབ་པར་གསུངས་ལ། སློབ་དཔོན་ཤེར་འབྱུང་བློ་གྲོས་ཀྱིས་སྤྱོད་འཇུག་འགྲེལ་ཆེན་དུའང་སྐབས་འདིར་ལུང་འདི་ཉིད་དྲངས་ནས་འདིའི་སྐབས་ཀྱི་བྱང་ཆུབ་ཐེག་པ་གསུམ་ཀའི་བྱངཆུབ་ལ་བྱེད་པ་ལྟར་ཡིན་གྱི་ཐེག་ཆེན་གྱི་བྱང་ཆུབ་ཁོ་ན་ལ་བྱེད་པ་མིན་ནོ། ཅི་སྟེ་རིགས་པ་དང་མི་འགལ་བ་ནི་གྲུབ་མཐའ་ཀུན་གྱིས་ཁས་ལེན་དགོས་ཀྱི་ལུང་ནི་ཚད་མར་འདོད་མཁན་འགའ་ཞིག་གི་ངོར་སྒྲུབ་བྱེད་དུ་འགྲོ་ཡང་། འདིར་ཉན་ཐོས་སྡེ་པ་ཐེག་ཆེན་གྱི་ལུང་བཀར་མི་འདོད་པ་དག་གི་ངོར་ཤེར་ཕྱིན་གྱི་ལུང་སོགས་སྒྲུབ་བྱེད་དུ་དྲངས་པ་མ་འབྲེལ་ལོ་སྙམ་ན། དེ་དག་གིས་ཐེག་ཆེན་གྱི་ལུང་བཀར་མི་འདོད་པའི་ལོག་རྟོག་འགོག་པའི་ཕྱིར་དུ་ཐེག་ཆེན་བཀར་སྒྲུབ་ཀྱི་རིགས་པ་སྟོན་པར་བཞེད་ནས་རྩོད་པའི་སྐབས་ཕྱེ་བའི་ཕྱིར་བཀོད་པ་ཡིན་ནོ།། 
 
 གཉིས་པ་ནི། གལ་ཏེ་སོགས་རྐང་པ་བཅུ་གཉིས་ཀྱིས་བསྟན། གལ་ཏེ་ཐེག་ཆེན་གྱི་མདོ་ལས་དེ་སྐད་བཤད་མོད། དེ་དག་ནི་ངེད་ཀྱིས་བཀར་མི་འདོད་ཅིངཚད་མར་ཁས་མི་ལེན་པས་དེ་སྒྲུབ་བྱེད་དུ་དྲངས་ནས་སྟོང་ཉིད་རྟོགས་པ་མེད་ན་ཐར་པ་ཙམ་ཡང་མི་འཐོབ་པར་སྒྲུབ་པ་ནི་སྒྲུབ་བྱེད་བསྒྲུབ་བྱ་དངམཚུངས་པའི་ཕྱིར་མ་གྲུབ་བོ་ཞེ་ན། འོ་ན་ཉན་ཐོས་སྡེ་པ་ཁྱོད་ཀྱི་ལུང་ཐེག་དམན་གྱི་སྡེ་སྣོད་རྣམས་ནི་བཀའ་ཡིན་པར་ཇི་ལྟར་གྲུབ་ཅེས་དྲིས་ན། ངེད་ཀྱི་ལུང་འདི་དག་ནི་བཀའ་ཡིན་ཏེ་གང་གི་ཕྱིར་ན༑འུ་བུ་ཅག་རྒོལ་སྔ་ཕྱི་གཉིས་ཀ་ལ་འདི་དག་བཀར་གྲགས་ཤིང་གྲུབ་པའི་ཕྱིར་རོ་ཞེ་ན། འོ་ན་དང་པོ་ཁྱོད་སྐྱེས་མ་ཐག་པ་དང་གྲུབ་མཐའ་ལ་བློ་ཁ་མ་ཕྱོགས་པའི་དུས་དང༌། ལུང་དོན་རིགས་པས་གཏན་ལ་མ་ཕེབས་པའི་སྐབས་སུ་ཁྱོད་ལ་འདི་དག་བཀར་མ་གྲུབ་པས། དེའི་ཚེ་འདི་དག་བཀའ་མ་ཡིན་པར་ཐལ་བའི་སྐྱོན་འོང་ཞིང་། ཕྱི་ནས་ལུང་དེ་དག་བཀར་གྲུབ་པའི་རྒྱུ་མཚན། བསླབ་པ་གསུམ་སྟོན་པའི་རིམ་པས། འདུལ་བ་ལ་སྣང༌། མདོ་སྡེ་ལ་འཇུག མངོན་པའི་ཆོས་ཉིད་དང་མི་འགལ་བར་འཇུག་པ་ཆེན་པོ་བསྟན་པ་ཡིན་པ་ལྟ་བུའི་
 
 རྐྱེན་གང་གིས་ནི་བཀའ་མ་ལུང་ཚད་མ་དེར་ཡིད་ཆེས་པ་ཡིན་ན། བསླབ་གསུམ་སྟོན་པ་སོགས་ཀྱི་སྒྲུབ་བྱེད་དེ་ནི་ཐེག་ཆེན་གྱི་མདོ་སྡེ་ལ་ཡང་མཚུངས་པར་ཡོད་པའི་ཕྱིར་དེ་དག་ཀྱང་བཀར་གྲུབ་བོ། །དེས་ན་བཀའ་ཡིན་མིན་གྱི་ཁྱད་པར་བརྗོད་བྱའི་སྟོན་ཚུལ་ལ་ལྟོས་དགོས་ན་ནི་མཚུངས་པར་ཡོད་ལ། དེ་ལས་གཞན་དུ་བརྗོད་བྱའི་ཁྱད་པར་ལ་ལྟོས་མི་དགོས་པར་གང་ཟག་གམ་སྡེ་པ་གཞན་གང་ཡང་རུང་བ་གཉིས་ཀྱི་འདོད་པ་མཐུན་པས་བཀའ་ཚད་མར་བདེན་པར་འགྱུར་ན་ནི། སྙན་ཚིག་ལྟ་བུའི་གྲུབ་མཐའ་ཐུན་མོང་བའི་རིག་བྱེད་ཀྱི་གཞུང་སོགས་ཀྱང་བཀར་བདེན་པར་འགྱུར་རོ། ཁོ་ན་རེ། ཁྱོད་ཀྱིས་རིགས་པ་དེ་འདྲའི་སྒོ་ནས་བསྒྲུབསཀྱང་མི་མཚུངས་ཏེ། ངེད་ཀྱིས་ཚད་མར་འདོད་རྒྱུའི་ཐེག་དམན་གྱི་སྡེ་སྣོད་རྣམས་ནི་བཀའ་ཡིན་པར་ཁྱོད་ཀྱིས་ཀྱང་འདོད་པས་རང་ཅག་གཉིས་ཀར་རྩོད་མེད་དུ་གྲུབ་ལ། 
 
 ཐེག་ཆེན་གྱི་སྡེ་སྣོད་ཤེར་ཕྱིན་གྱི་མདོ་སྡེ་ལྟ་བུ་ནི་ངེད་ཀྱིས་བཀར་མི་འདོད་པས་རྩོད་པ་དང་བཅས་པའི་ཕྱིར་སྐྱོན་ཅན་ནོ་ཞེ་ན། འོ་ན་ཐེག་དམན་གྱི་ལུང་ལ་ཡང་གཞན་སྡེ་མུ་སྟེགས་པ་རྣམས་དང་ཁྱོད་ཉན་ཐོས་སྡེ་པ་དག་ལུང་རྣམ་དག་ཡིན་མིན་གྱི་ཕྱིར་རྩོད་པ་དང་བཅས་པ་དང༌། སྡེ་པ་བཅོ་བརྒྱད་པོ་ཐམས་ཅད་ཀྱིས་ཚད་མར་འདོད་རྒྱུའི་ལུང་འགའ་ཞིག་ཡོད་ནའང༌། ལུང་གཞན་བར་སྲིད་ཡོད་པར་སྟོན་པའི་ལུང་སྡེ་པ་ལ་ལས་བཀར་འདོད་ཀྱང་ཕལ་ཆེན་སྡེ་པས་བཀའ་མ་ཡིན་པར་འདོད་ལ། གང་ཟག་རང་རྐྱ་ཐུབ་པའི་རྫས་ཡོད་ཀྱི་བདག་མེད་པར་སྟོན་པའི་ལུང་ཡང་གནས་མའི་བུའི་སྡེ་པས་ཚད་མར་མི་འདོད་པ་སོགས། ནང་སྡེ་རང་གཞན་དག་རྩོད་པ་དང་བཅས་པ་ཡིན་པའི་ཕྱིར་དེ་དག་ཀྱང་བཀའ་མ་ཡིན་ནོ་ཞེས་དོར་བྱར་ཐལ་བར་འགྱུར་རོ། །སྐབས་འདིར་མདོ་སྡེ་ལ་འཇུག་པ་སོགས་གསུམ་དང་ལྡན་པ་ལ་ཆེན་པོ་བསྟན་པ་དང༌། དེ་ལས་བཟློག་པ་ལ་ནག་པོ་བསྟན་པ་ཞེས་བཤད་ལ། བྱང་སའི་འགྲེལ་པ་སོགས་ལས་ཀྱང་དེ་ལྟར་གསུངས།དེ་གཉིས་ཀྱི་དོན་ནི། །མདོ་སྡེ་རྒྱན་གྱི་ཊཱི་ཀ་ལས། ནག་པོ་བསྟན་པ་ལ་གཉེན་པོའི་དམིགས་པ་སྟོན་པ་མེད་པས་གཉེན་པོའི་དམིགས་པ་སྟོན་པ་ལ་ཆེན་པོ་སྟོན་པས་ཁྱབ་བོ་ཞེས་གསུངས། དེས་ན་འཁོར་བར་འཁྱམས་བྱེད་ཀྱི་རྒྱུ་ཁོ་ན་སྟོན་པ་དེ་ནག་པོ་བསྟན་པ་དང་འཁོར་བའི་འཆིང་བ་དགྲོལ་བྱེད་ཀྱི་གཉེན་པོ་སྟོན་པ་དེ་ཆེན་པོ་སྟོན་པར་འཇོག་དགོས་སོ། །
 
 གསུམ་པ་ནི། བསྟན་རྩ་སོགས་རྐང་པ་ཉི་ཤུས་བསྟན། དེ་ལ་མིང་གི་དགེ་སློང་སོགས་དགེ་སློང་དུ་མ་བཤད་པའི་ནང་ནས་བཅོམ་ལྡན་འདས་ཀྱི་བསྟན་པའི་རྩ་བ་ནི་དོན་དམ་པའི་དགེ་སློང་ཉན་ཐོས་དགྲ་བཅོམ་པ་ཉིད་ཡིན་ན་ཁྱོད་འདོད་པ་ལྟར་ན། དགེ་སློང་དགྲ་བཅོམ་པ་ཉིད་ཀྱང་འཇོག་དཀའ་བར་གནས་ཏེ། དེ་འཐོབ་པ་ལ་ཉོན་མོངས་ས་བོན་དང་བཅས་པ་སྤོང་དགོས། དེ་སྤོང་བ་ལ་གཉེན་པོ་མཆོག་སྟོང་ཉིད་ཟབ་མོ་སྒོམ་དགོས་པ་ལས། ཁྱོད་ཀྱིས་བདེན་བཞིའི་ཁྱད་ཆོས་མི་རྟག་སོགས་བཅུ་དྲུག་མཐོང་ཟིན་གོམས་པས་གྲོལ་བ་འཐོབ་པར་ཁས་བླངས་ནས་ཐར་པ་འཐོབ་བྱེད་ཀྱི་ལམ་གཅིག་པུ་སྟོང་ཉིད་རྟོགས་པའི་ཤེས་རབ་ལམ་དུ་མི་བྱེད་པར་མ་ཟད། སྟོང་ཉིད་མཐོང་བས་ཅི་ཞིག་བྱ་ཞེས་སྨྲས་པའི་ཕྱིར་རོ། །ཀྱང་ཞེས་པའི་སྒྲས་སྟོང་ཉིད་མ་རྟོགས་ན་སངས་རྒྱུས་མི་འཐོབ་པར་མ་ཟད་དགྲ་བཅོམ་ཙམ་ཡང་མི་འཐོབ་པ་བསྡུའོ།།ཉན་ཐོས་དགྲ་བཅོམ་རྣམས་ལ་བསྟན་པའི་རྩ་བ་ཞེས་བརྗོད་པའི་རྒྱུ་མཚན་ནི། སོ་སོར་ཐར་བ་དེ་བསྟན་པའི་རྩ་བ་ཡིན་ལ་སོ་ཐར་གྱི་སྡོམ་པ་ཉམས་སུ་ལེན་པའི་རྟེན་གྱི་གང་ཟག་གི་གཙོ་བོ་དེ་རྣམས་ཡིན་པས་སམ། ཡང་ན་དེ་རྣམས་ཀྱིས་སངས་རྒྱས་ལས་གསུང་རབ་དངོས་སུ་ཐོས་ནས་འོད་སྲུང་སོགས་ཀྱིས་བཀའ་བསྡུ་མཛད་པ་ལ་བརྟེན་ནས་བསྟན་པ་རིང་དུ་གནས་པའི་ཕྱིར་དང་། གནས་བརྟན་བཅུ་དྲུག་སོགས་ཀྱིས་བསྟན་པ་སྐྱོང་བར་མཛད་པའི་ཕྱིར་རོ་ཞེས་འཆད་ཚུལ་གཉིས་ཡོད་དོ།།དེ་ནས་སྟོང་ཉིད་མ་རྟོགས་ན་དགྲ་བཅོམ་ཙམ་ཡང་མི་འཐོབ་པས་ཁྱབ་པ་སྒྲུབ་པ་ནི། སྟོང་ཉིད་མ་རྟོགས་ན་སེམས་ནི་བདེན་འཛིན་གྱི་དམིགས་པ་དང་བཅས་པ་སྟེ་བདེན་འཛིན་གྱི་ཞེན་ཡུལ་རིགས་པས་།སུན་དབྱུང་མི་ནུས་པས་བདེན་པར་ཞེན་པ་ལས་མི་འདའ་ལ། ཇི་སྲིད་སེམས་བདེན་འཛིན་དང་བཅས་པ་རྣམས་ཀྱིས་དེ་སྲིད་སངས་རྒྱས་འཐོབ་པ་ལྟ་ཞོག་ཐེག་དམན་གྱི་མྱ་ངན་ལས་འདས་པའང་དཀའ་བར་གནས་ཏེ་འཐོབ་མི་ནུས་པས་ཁྱབ་བོ། །དེ་ལྟར་རྐང་པ་ཕྱི་མ་གཉིས་ཁྱབ་སྒྲུབ་ལ་སྦྱར་བའམ། ཡང་ན་རྐང་པ་སྔ་མ་གཉིས་དམ་བཅའ་དང༌། ཕྱི་མ་གཉིས་རྟགས་སུ་བྱ་སྟེ། ཇི་སྲིད་སེམས་དམིགས་པ་དང་བཅས་པ་དེ་སྲིད་དུ་མྱང་འདས་ཙམ་ཡང་མི་འཐོབ་པའི་ཕྱིར། ཞེ་ས་སྦྱར་རོ། །དེ་ལ་ཕྱོགས་སྔ་མ་ན་རེ། དོན་དམ་པའིདགེ་སློང་དང༌། མྱང་འདས་ཙམ་འཐོབ་པ་ལ་སྟོང་ཉིད་རྟོགས་མི་དགོས་ཀྱི། 
 
 མི་རྟག་སོགས་བཅུ་དྲུག་རྟོགས་ཟིན་གོམས་པ་ལ་བརྟེན་ནས་ཉོན་མོངས་ཟད་པར་སྤངས་པས་གྲོལ་བ་དགྲ་བཅོམ་པའི་འབྲས་བུ་འཐོབ་བོ་ཞེ་ན། དེ་འདྲ་བའི་གང་ཟག་གིས་མངོན་པ་གཉིས་ཀྱི་གཞུང་ནས་བཤད་པ་ལྟ་བུའི་ཉོན་མོངས་མངོན་གྱུར་བ་ཙམ་རེ་ཞིག་སྤངས་ནའང་བོན་ཅུང་ཟད་ཀྱང་མ་སྤངས་པས་དེ་ཙམ་གྱིས་གྲོལ་བར་འདོད་ན། དེ་འདྲ་དེས་ཉོན་མོངས་མངོན་གྱུར་ཙམ་རེ་ཞིག་སྤངས་པ་དེའི་དེ་མ་ཐག་ཏུ་འཁོར་བ་ལས་གྲོལ་བའི་དགྲ་བཅོམ་པ་དེར་ཁས་ལེན་དགོས་པར་འགྱུར་རོ། །ཞེས་སོ། །མངོན་གྱུར་རེ་ཞིག་སྤངས་པའི་དེ་མ་ཐག་ཏུ་གྲོལ་བ་འཐོབ་པར་ཁས་ལེན་དགོས་པའི་རྒྱུ་མཚན་ནི།སྤྱིར་མི་རྟག་སོགས་བཅུ་དྲུག་རྟོགས་པའི་ལམ་ཙམ་གྱིས་གྲོལ་བ་འཐོབ་པར་ཕ་རོལ་པོས་ཁས་བླངས་ལ། །དེ་འདྲའི་ལམ་དེ་ཇི་ཙམ་གོམས་པར་བྱས་ཀྱང་ས་བོན་ནི་སྤོང་མི་ནུས་པའི་རིགས་པས་མགོ་མཚུངས་ཀྱི་སྐྱོན་བརྗོད་པ་ཡིན་ནོ། །དེ་འདོད་ནི་མི་ནུས་ཏེ། དེ་འདྲའི་གང་ཟག་གི་རྒྱུད་ལ་ཉོན་མོངས་མངོན་གྱུར་པ་རེ་ཞིག་མེད་ཀྱང་དེ་དག་གི་རྒྱུད་ལ་ཡང་སྲིད་ཕྱི་མར་ཉིང་མཚམས་སྦྱོར་ཞིང་ཕུང་པོ་འཕེན་པར་བྱེད་པའི་ལས་ཀྱི་ནུས་པ་མཐུ་ཅན་ལུང་དང་རིགས་པའི་སྟོབས་ཀྱིས་མཐོང་བ་ཡིན་པའི་ཕྱིར། འདིའི་སྐབས་ཀྱི་ཉོན་མོངས་སྤངས་པས་གྲོལ་ན་ཞེས་པའི་རྩོད་པ་འདི་སྤྱིར་ཉོན་མོངས་སྤངས་པས་གྲོལ་བ་ཐོབ་མི་ཐོབ་ལ་རྩོད་པ་མིན་ཏེ་ཉོན་མོངས་སྤངས་ན་གྲོལ་བ་ཐོབ་དགོས་པར་ཀུན་གྱིས་འདོད་དགོས་པའི་ཕྱིར། དེས་ན་འདིར་མི་རྟག་སོགས་བཅུ་དྲུག་རྟོགས་པའི་ལམ་ཙམ་ལ་བརྟེན་ནས་ཉོན་མོངས་སྤངས་པའི་གྲོལ་བ་ཐོབ་པར་ཕ་རོལ་བས་ཁས་བླངས་པ་ལ་དེ་མི་འཐད་ཅེས་རྩོད་དེ་འདིར་ཐལ་འགྱུར་བ་རང་ལུགས་ལ་དེ་འདྲའི་ལམ་གྱིས་མངོན་པ་ནས་བཤད་པའི་ཉོན་མོངས་མངོན་གྱུར་པ་ཙམ་སྤོང་ནུས་ཀྱང་ས་བོན་གཏན་ནས་སྤོང་མི་ནུས་ལ། བདེན་འཛིན་ཉོན་སྒྲིབ་ཏུ་བྱས་པའི་ཉོན་མོངས་ནི་ས་བོན་སྤོང་མི་ནུས་པར་མ་ཟད་མངོན་གྱུར་ཙམ་ཡང་སྤོང་མི་ནུས་ཞེས་འདོད་པའི་ཕྱིར། མདོར་ན་དེ་འདྲའི་ལམ་གྱིས་ཉོན་མོངས་མཐའ་དག་ཟེད་པར་སྤོང་མི་ནུས། དེས་ན་དེ་འདྲའི་ལམ་གྱིས་གྲོལ་བ་ཐོབ་པ་མི་འཐད་ཅེས་པའི་དོན་ཡིན་གྱི། དེ་འདྲའི་ལམ་གྱིས་ཉོན་མོངས་སྤོང་ནུས། ཉོན་མོངས་སྤངས་ཀྱང་གྲོལ་བ་མི་འཐོབ་ཅེས་པའི་དོན་མིན་ནོ།། ལས་ཀྱི་ནུས་པ་ཞེས་པའི་དོན་ཡོང༌། མོ་འགལ་གྱི་བུ་སོགས་དགྲ་བཅོམ་འགའ་ཞིག་ལ་སྔར་སོ་སྐྱེའི་དུས་སུ་བསགས་པའི་ལས་ཀྱི་ནུས་པས་དགྲ་བཅོམ་ཐོབ་ཀྱང་སྐུ་ཚེ་དེར་སྡུག་བསྔལ་སྐྱེད་པ་ལ་བཤད་པ་ཡོད་ཀྱང༌།་འདིར་ནི་ཚེ་འདིའི་སྡུག་བསྔལ་སྐྱེད་པ་ཙམ་ལ་མི་བྱེད་པར་གཙོ་བོར་ཡང་སྲིད་ཕྱི་མ་འཕེན་པའི་ལས་ཀྱི་ནུས་པ་མི་ལྡོག་པས་གྲོལ་བ་འཐོབ་པར་མི་འཐད་ཅེས་བཤད་དགོས་གསུངས། དེ་ལ་ཁོ་ན་རེ། ཡང་སྲིད་ཕྱི་མ་འཕེན་པའི་ལས་ཀྱི་ནུས་པ་མཐོང་བ་ཡིན་ཞེས་པ་མ་གྲུབ་སྟེ། 

 མི་རྟག་སོགས་རྟོགས་པའི་ལམ་ལ་བརྟེན་ནས་དགྲ་བཅོམ་ཐོབ་པ་རྣམས་ཀྱི་རྒྱུད་ནི། ས་བོན་དང་འདྲ་བའི་ཟག་བཅས་ཀྱི་ལས་ཙམ་ཡོད་ཀྱང་དེ་དག་གི་ཉོན་མོངས་སྤངས་པ་ནི་རེ་ཞིག་པ་ཙམ་མིན་པས་ཡང་སྲིད་འཕེལ་བྱེད་ཀྱི་ལས་ལ་གསོས་འདེབས་པའི་ལྷན་ཅིག་བྱེད་རྐྱེན་རླན་དང་འདྲ་བའི་ཉེར་ལེན་གྱི་སྲེད་པ་དང་ལེན་པ་ནི་གཏན་ནས་མེད་པའི་ཕྱིར་ཡང་སྲིད་ཕྱི་མ་མི་ལེན་པ་ཉིད་ཡིན་ཅེས་ངེས་པ་ཉིད་དུ་འདོད་དོ་ཙ་ན། །དེའི་ལན་ལ། ཁྱོད་ཀྱིས་དགྲ་བཅོམ་པར་འདོད་རྒྱུའི་གང་ཟག་དེ་འདྲའི་རྒྱུད་ལ་སྲེད་པ་མེད་ངེས་པ་ཡིན། ཞེས་པ་མ་གྲུབ་སྟེ། སྲིད་པ་འདི་ལ་མངོན་པའི་གཞུང་ནས་བཤད་པ་ལྟར་གྱི་ཉོན་མོངས་ཅན་གྱི་སྲེད་པ་ཉིད་མིན་ན་ཡང་། མངོན་པ་ནས་ཀུན་རྨོངས་མ་རིག་པ་ལ་ཉོན་མོངས་ཅན་ཡིན་མིན་གཉིས་བཤད་ལ་ཁྱོད་ཀྱང་དེ་ལྟར་འདོད་པ་བཞིན་དུ་སྲེད་པ་ལའང༌། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་རྟོག་པས་དྲངས་པའི་སྲེད་པ་ཉོན་མོངས་ཅན་གཅིག་དང༌། གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པའི་བདེན་འཛིན་གྱིས་དྲངས་པའི་སྲེད་པ་མངོན་པ་ནས་བཤད་པ་ལྟར་གྱི་ཉོན་མོངས་ཅན་མ་ཡིན་པ་ཞིག་དང་གཉིས་སུ་དབྱེ་རིགས་ལ། དེ་འདྲའི་དགྲ་བཅོམ་གྱི་རྒྱུད་ལ་སྲེད་པ་དང་པོ་མངོན་གྱུར་བ་ཙམ་རེ་ཞིག་མེད་ཀྱང་། སྲེད་པ་ཕྱི་མ་མངོན་གྱུར་བ་དང་བཅས་པ་ཅི་སྟེ་མེད་དེ་ཡོད་དགོས་པའི་ཕྱིར་རོ། །འདིར་བདེན་འཛིན་གྱིས་དྲངས་པའི་སྲེད་པ་ཉིད་ཕ་རོལ་པོའི་ལུགས་ཀྱི་མངོན་པ་ནས་བཤད་པ་ལྟར་གྱི་ཉོན་མོངས་ཅན་གྱི་སྲེད་པ་མ་ཡིན་པར་སོང་འདུག་པས་དེ་ལྟར་བཤད་ཀྱི། སྤྱིར་ཉོན་མོངས་ཅན་མ་ཡིན་པའི་སྲེད་པ་ཡོད་པར་བསྟན་པ་མིན་ཏེ། ཐལ་འགྱུར་བ་རང་ལུགས་ལ་ནི་བདེན་འཛིན་ཡང་ཉོན་སྒྲིབ་ཏུ་འདོད་ན་སྲེད་པ་ལ་ཉོན་མོངས་ཅན་མིན་པ་ཞིག་ག་ལ་ཡོད། དེར་མ་ཟད་སྡེ་པ་ག་ཁན་གྱི་ལུགས་ལའང་སྲེད་པ་ལ་ཉོན་མོངས་ཅན་གྱིས་ཁྱབ་པར་ཁས་ལེན་དགོས་ཤིང༌། འདིར་བསྟན་གྱི་སྲེདཔ་ནི་ཡན་ལག་བཅུ་གཉིས་ཀྱི་ནང་ཚན་དུ་གྱུར་པའི་སྲེད་པ་ཉིད་ཡིན་པར་གཞུང་འདིའི་ཚིག་གོང་འོག་གིས་ཤེས་ནུས་ལ་དེ་ལའང་ཉོན་མོངས་ཅན་གྱིས་ཁྱབ་པས་སོ། །དེ་ལྟར་ཡང་ཟིན་བྲིས་ལས། སྡེ་པ་གཉིས་དང་ཐེག་ཆེན་ལ་ཐུན་མོང་དུ་གྲགས་པ་ལྟར་གྱི་ཉོན་མོངས་ཅན་མ་ཡིན་པའི་སྲེད་པ་ཡོད་པར་བསམ་སྟོན་གྱི་རང་ལུགས་ཀྱི་སྲེད་པ་ལ་ཉོན་མོངས་ཅན་ཡིན་མིན་གཉིས་སུ་འདོད་པ་གཏན་མིན་པ་ཤེས་པར་བྱའོ་ཞེས་གསུངས། གལ་ཏེ་སྲིད་པ་འདི་ཉོནམོངས་ཅན་མིན་ན་ཉོན་སྒྲིབ་མ་ཡིན་པར་འགྱུར་བས།དེ་ལྟར་ན་ཤེས་སྒྲིབ་བམ་སྤང་བྱ་མིན་པ་གང་རུང་ཞིག་ཏུ་འགྱུར་ན། སྔར་བཤད་པའི་གང་ཟག་དེ་འདྲ་འཁོར་བ་ལས་མ་གྲོལ་བའི་སྒྲུབ་བྱེད་དུ་དེ་རྒྱུད་ན་ཡོད་པར་བསྟན་པ་ལ་འབྲེལ་མེད་དོ། །འོ་ན་སྲིད་པ་ཡིན་ན་ཉོན་མོངས་ཅན་ཡིན་དགོས་ན། སྲིད་འདི་ཉོན་མོངས་ཅན་མིན་ཡང་ཞེས་སྲེད་པ་ལ་ཉོན་མོངས་ཅན་ཡིན་མིན་གཉིས་ཡོད་པར་བསྟན་པས་ཅི་བྱེད་སྙམ་ན་ཕྱོགས་སྔ་མའི་ལུགས་ལ་ཀུན་རྨོངས་མ་རིག་པ་ལ་གཉིས་ཡོད་པ་བཞིན་དུ་དེས་དྲངས་པའི་སྲེད་པ་ཡང་གཉིས་སུ་ཕྱེ་རིགས་པར་བསྟན་པའོ། །གཉིས་སུ་ཕྱེ་བ་ལ་དགོས་པ་གང་ཞེ་ན། སྔར་བཤད་པའི་ལམ་དེས་སྲེད་པ་ཉོན་མོངས་ཅན་ཡིན་མིན་གཉིས་ཀའི་ས་བོན་ནི་མ་སྤངས་པར་འདྲ་ཡང་། མངོན་གྱུར་བ་ཡོད་མེད་མི་འདྲ་བས་དེའི་ཁྱད་པར་འབྱེད་པའི་ཕྱིར་རོ།།དེ་ལ་ཉོན་མོངས་མེད་ཀྱང་ཞེས་པས་བསྟན་པའི་མེདརྒྱུའི་ཉོན་མོངས་ནི། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་མ་རིག་པ་དང༌། དེས་དྲངས་པ་སྲེད་པའི་སོགས་མངོན་གྱུར་བ་རྣམས་ཡིན་ལ། དེ་རྣམས་མེད་པའི་རྒྱུ་མཚན་ནི་དེ་དག་གི་གཉེན་པོར་མི་རྟག་སོགས་བཅུ་དྲུག་རྟོགས་པའི་ལམ་བསྒོམས་པས་སོ། །ཀུན་རྨོངས་བཞིན་དུ་ཅི་སྟེ་མེད་ཅེས་པས་བསྟན་པའི་ཡོད་རྒྱུའི་ཉོན་མོངས་ནི། བདེན་འཛིན་གྱི་མ་རིག་པ་དང་དེས་དྲངས་པའི་སྲེད་པ་སོགས་མངོན་གྱུར་བ་དང་བཅས་པ་སྟེ། དེ་དག་ཡོད་པའི་རྒྱུ་མཚན་ནི་དེ་དག་གི་གཉེན་པོར་སྟོང་ཉིད་རྟོགས་པའི་ཤེས་རབ་ལམ་དུ་མི་བྱེད་པས་སོ། །དེས་ན་གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པའི་བདག་མེད་རྟོགས་པའི་ལམ་དེས་མངོན་པ་ནས་བཤད་པའི་ཉོནམོངས་ཀུན་བཏགས་ལྷན་སྐྱེས་གཉིས་ཀའི་མངོན་གྱུར་སློང་ནུས་པར་མཚུངས་ཤིང་དེ་གཉིས་ཀའི་ས་བོན་སྤོང་མི་ནུསཔར་མཚུངས་ལ། བདེན་འཛིན་ཉོན་སྒྲིབ་ཏུ་བྱས་པའི་ཀུན་བཏགས་ལྷན་སྐྱེས་གཉིས་ཀའི་མངོན་གྱུར་དང་སབོནགང་ཡང་སྤོང་མི་ནུས་སོ། །སྟོང་ཉིད་རྟོགས་པའི་ལམ་གྱིས་ནི་མངོན་པ་ནས་བཤད་པའི་ཉོནམོངསཀུན་བཏགས་ལྷནསྐྱེས་གཉིསཀའི་ས་བོན་དང་བཅས་པ་དང་བདེན་འཛིན་ཉོན་སྒྲིབ་ཏུ་བྱས་པའི་ཀུན་བཏགས་དང་ལྷན་སྐྱེས་གཉིས་ཀ་ས་བོན་དང་བཅས་པ་སྤོང་ནུས་སོ། །ཞེས་བཤད་དགོས་ཀྱི། ལམ་སྔ་མས་ཉོན་མོངས་ཀུན་བཏགས་སྤོང་ནུས་ཀྱང་ལྷན་སྐྱེས་སྤོང་མི་ནུས་ལམ་ཕྱི་མས་ལྷན་སྐྱེས་ཀྱང་སྤོང་ནུས་ཞེས་འཆད་རྒྱུ་མིན་གསུངས། སྐབས་འདིར་ཉོན་མོངས་རྣམས་ལ་མངོན་པ་ནས་བཤད་པ་ལྟར་གྱི་རགས་པ་རེ་དང༌། ལུགས་འདིས་འདོད་པའི་ཕྲ་བ་རེར་འབྱེད་པ་ནི་བདེན་འཛིན་ཉོན་སྒྲིབ་ཏུ་བཞེད་པའི་གནད་ཀྱིས་ཡིན་ནོ།།་གཞན་ཡང་ཁྱེད་ཀྱི་དགྲ་བཅོམ་དུ་འདོད་པའི་གང་ཟག་དེ་འདྲའི་རྒྱུད་ལ་འཕེན་བྱེད་ཀྱི་ལས་ལ་གསོས་འདེབས་བྱེད་ཀྱི་སྲེད་པ་ཡོད་དེ། 
 
 རྒྱུ་མཚན་གང་གི་ཕྱིར་ན། རྒྱུ་ཚོར་བའི་རྐྱེན་གྱིས་འབྲས་བུ་སྲིད་པ་འདྲིན་པ་ཡིན་ན། ཚོར་བ་ལ་བདེན་པར་འཛིན་པ་ནི་ཁྱོད་དགྲ་བཅོམ་དུ་འདོད་པ་དེ་དག་ལ་ཡང་ཡོད་དེ། དེ་དག་གིས་ཚོར་བའི་འཁོར་གསུམ་བདེན་མེད་དུ་མ་རྟོགས་ཤིང་ཚོར་བ་བདེན་འཛིན་གྱི་མ་རིག་པ་ཅུང་ཟད་ཀྱང་མ་སྤངས་པས་ཚོར་བ་བདེ་བ་སྐྱེས་པ་ན་དེའི་རྐྱེན་གྱིས་ཚོར་བ་བདེ་བ་ལ་མི་འབྲལ་བར་སྲེད་པ་དང༌། ཚོར་བ་སྡུག་བསྔལ་སྐྱེས་པ་ན་དེའི་རྐྱེན་ཀྱིས་ཚོར་བ་སྡུག་བསྔལ་དང་འབྲལ་འདོད་ཀྱི་སྲེད་པ་སྐྱེ་བར་ངེས་ཏེ་མཐུན་རྐྱེན་ཚང་ཞིང་འགལ་རྐྱེན་མེད་པའི་རྒྱུ་ལས་རང་གི་འབྲས་བུ་སྐྱེ་བར་ངེས་པའི་ཕྱིར་རོ། །དེ་ལྟར་ཚོར་བ་བདེན་འཛིན་གྱི་དབང་གིས་ཡུལ་ཡིད་དུ་འོང་མི་འོང་བར་མ་གསུམ་ལ་དམིགས་ནས་ཆགས་སྡང་རྨོངས་པ་སྐྱེས་ནས་འཆིང་བར་འགྱུར་བའི་ཚུལ། མདོ་ལས། བདེ་བའི་ཚོར་བ་ལ་འདོད་ཆགས་ཀུན་ཏུ་རྒྱས་པར་འགྱུར་རོ། །སྡུག་བསྔལ་གྱི་ཚོར་བ་ལ་ཞེ་སྡང་ཀུན་ཏུ་རྒྱས་པར་འགྱུར་རོ། །བཏང་སྙོམས་ཀྱི་ཚོར་བ་ལ་གཏི་མུག་ཀུན་ཏུ་རྒྱས་བར་འགྱུར་རོ། །ཞེས་དང༌།མཛོད་ལས། ཚོར་བའི་དབང་གིས་འཆིང་བ་གསུམ། །ཞེས་གསུངས་སོ།།གཞན་ཡང་སྟོང་ཉིད་རྟོགས་པའི་ལྟ་བ་དང་བྲེལ་ན་སྲིད་པ་སྤོང་མི་ནུས་ཏེ། བདེན་པར་ཞེན་པའི་དམིགས་པ་དང་ནི་བཅས་པའི་སེམས་གང་ཟག་འགའ་ཞིག་གི་རྒྱུད་ལ་ནི་ཇི་སྲིད་མངོན་གྱུར་དུ་གནས་པ་དེ་སྲིད་དུ་དེས་དྲངས་པའི་སྲེད་པ་མངོན་གྱུར་པའང་ལྡོག་མི་ནུས་པའི་ཕྱིར། ཞེས་པའམ། ཡང་ན་དམིགས་པ་དང་ནི་བཅས་པའི་བདེན་འཛིན་གྱི་སེམས་རྒྱུད་ལ་ཡོད་ན་གཞི་ལམ་འབྲས་བུའི་ཆོས་འགའ་ཞིག་ལ་ནི་བདེན་པར་གནས་ཤིང་ཞེན་པར་འགྱུར་རོ་ཞེས་བཤད་དོ། །དེ་ལྟར་བདེན་འཛིན་གྱི་དམིགས་གཏད་གང་ཡང་རུང་བའི་གནས་ཤིག་རྙེད་ན་ཉོན་མོངས་པའི་སྦྲུལ་གདུག་པ་ཅན་གྱི་དུག་གིས་འཛིན་པར་གསུངས་ཏེ། རིགས་པ་དྲུག་ཅུ་བ་ལས། གང་ཡང་རུང་བའི་གནས་རྙེད་ན། །ཉོན་མོངས་སྦྲུལ་གདུག་གཡོ་ཅན་གྱིས། །ཟིན་པར་འགྱུར་རོ་གང་གི་སེམས། །གནས་མེད་དེ་དག་ཟིན་མི་འགྱུར། གནས་བཅས་སེམས་དང་ལྡན་རྣམས་ལ། །ཉོན་མོངས་དུག་ཆེན་ཅིས་མི་འབྱུང༌། །ཞེས་བདེན་མེད་མ་རྟོགས་པར་བདེན་འཛིན་མངོན་གྱུར་གྱིས་བཅིངས་པའི་སེམས་དེ་རང་འབྲས་ཆགས་སོགས་ཀྱི་དུག་ཆེན་སྐྱེད་པའི་དངོས་རྒྱུར་གསུངས་སོ། །འདི་དག་གིས་ནི་དངོས་པོ་བདེན་འཛིན་ཉིད་འཁོར་བའི་རྩ་བར་གྱུར་པའི་མ་རིག་པར་བསྟན་ཏོ། །
 
 སྟོང་ཉིད་རྟོགས་པ་དང་ནི་བྲལ་ཞིང་མི་རྟག་སོགས་རྟོགས་པའི་ལམ་ཙམ་བསྒོམས་ཀྱང་དེས་མངོན་པ་ནས་བཤད་པའི་ཉོན་མོངས་མངོན་གྱུར་པའི་ཆ་སེམས་རྒྱུད་ལ་རེ་ཞིག་༌འགགས་པ་ཙམ་ཡིན་དུ་ཟིན་ཀྱང་ས་བོན་ཅུང་ཟད་ཀྱང་མ་སྤངས་པའི་ཕྱིར་སླར་ཡང་རྐྱེན་གྱི་དབང་གིས་མངོན་གྱུར་དུ་སྐྱེ་བར་འགྱུར་ཏེ། དཔེར་ན་འདུ་ཤེས་མེད་པའི་སྙོམས་འཇུག་ལ་གནས་བཞིན་པའི་གང་ཟག་གི་རྒྱུད་ལ་གནས་སྐབས་དེར་ཚོར་འདུ་རགས་པ་མངོན་གྱུར་དུ་སྐྱེ་བ་མེད་ཀྱང་སྙོམས་འཇུག་དེ་ལས་ལངས་པ་ན་དེ་མ་ཐག་མངོན་གྱུར་དུ་སྐྱེ་བ་བཞིན་ནོ། །དེས་ན་ཐམས་ཅད་མཁྱེན་པར་མ་ཟད་གྲོལ་བ་ཙམ་དོན་དུ་གཉེར་བ་རྣམས་ཀྱིས་ཀྱང་སྲེད་པ་སྤོང་བའི་ཕྱིར་དགག་བྱ་ཕྲ་མོ་བཀག་པའི་སྟོང་ཉིད་བསྒོམ་པར་བྱ་རིགས་ཏེ་ལམ་དེས་སྤངས་པ་སླར་ལྡོག་མི་སྲིད་པའི་ཕྱིར་རོ།། རང་ལུགས་ལ་བདེན་འཛིན་གྱིས་དྲངས་པའི་ཚོར་བ་ལ་སྲེད་པ་སྤོང་ཚུལ་ཡོད་དེ་ཚོར་བའི་འཁོར་གསུམ་རང་བཞིན་མེད་པར་རྟོགས་ཟིན་གོམས་པར་བྱས་པས་ཚོར་བ་ལ་སྲེད་པ་ལྡོག་པ་ཡིན་ཏེ། འོག་ཏུ་ཚོར་བ་དྲན་པ་ཉེར་གཞག་སྒོམ་ཚུལ་གྱི་སྐབས་སུ། གང་ཚེ་ཚོར་བ་སོགས་ནས་སྲེད་པ་ཅི་ཕྱིར་ལྡོག་མི་འགྱུར་ཞེས་པས་བསྟན་ཏོ།།རྨ་ཉོན་མོངས་ཐམས་ཅད་ཀྱི་ནང་ནས་འདིར་སྲེད་པ་ཡོད་མེད་ལ་རྩོད་པ་ནི། དེ་ཡང་སྲིད་ཕྱི་མར་སྐྱེ་བ་ལེན་པའི་རྒྱུའི་གཙོ་བོ་ཡིན་པའི་རྒྱུ་མཚན་གྱིས་ཡིན་པའི་ཕྱིར། དེ་ཡང་སྲེད་པ་ལ། འདོད་སྲེད།འཇིགས་སྲེད། སྲིད་སྲེད་གསུམ་ཡོད་པ་ལས། དང་པོ་ཡུལ་ཡིད་འོང་ལ་མི་འབྲལ་བར་འདོད་པའི་སྲེད་པ་དང༌། གཉིས་པ་ཡུལ་ཡིད་མི་འོང་ལ་འབྲལ་བར་འདོད་པའི་སྲེད་པ་དང་། ཕྱི་མས་འཆི་བའི་ཚེ་ཕུང་པོ་ལ་སྲེད་པའི་སྲེད་པ་སྐྱེས་ཏེ། དེའི་དབང་གིས་ཡང་སྲིད་དུ་སྐྱེ་བ་ལེན་པར་བྱེད་པས་ན་འདིར་ཕྱི་མ་ཉིད་གཙོ་ཆེ་སྟེ། རྣམ་འགྲེལ་ལས། མི་ཤེས་སྲིད་པའི་རྒྱུ་ཡིན་ཡང་། །མ་བརྗོད་སྲེད་པ་ཉིད་བཤད་པ། །རྒྱུན་ནི་འཕེན་པར་བྱེད་ཕྱིར་དང༌། །།དེ་མ་ཐག་ཕྱིར་ལས་ཀྱང་མིན། །ཞེསགསུངས་པ་ལྟར་རོ། །མངོན་པ་ཀུན་བཏུས་ལས། ཐམས་ཅད་དུ་འགྲོ་བའི་སྒོ་ནས་ཀྱང་སྲེད་པ་ཉིད་གཙོ་བོར་བསྟན་ཏོ། །འདིར་ཡང་སྲེད་པ་ཉིད་ཡང་སྲིད་དུ་སྐྱེ་བའི་རྒྱུའི་གཙོ་བོ་ཡིན་པར་འདོད་པ་ལ་དེ་དག་ནས་བཤད་པ་དང་མི་འདྲ་བ་མེད་དོ། །མཚམས་འདིར་ངག་གང་མདོ་སྡེ་སོགས་ཤོ་ལོ་ཀ་གསུམ་བྱུང་བ་ཐེག་ཆེན་བཀར་སྒྲུབ་ཀྱི་ཚིག་ཏུ་འདུག་པས་བསྟན་རྩ་དགེ་སློང་སོགས་ཀྱི་གོང་དུ་འཇུག་རྒྱུ་ཡིན་པ་ལ་༌འདིར་བཅུག་པ་སྐབས་དང་མ་འབྲེལ་ཞིང་སློབ་དཔོན་གྱི་གཞུང་མིན་ནོ་ཞེས་འགྲེལ་ཆེན་མཁན་པོ་འཆད་དོ།། 
 
 དེ་དག་གི་དོན་ནི། ངག་གང་ལྷག་པ་ཏིང་ངེ་འཛིན་གྱི་བསླབ་པ་སྟོན་པས་མདོ་སྡེ་ལ་འཇུག་པ་སོགས་ཆེན་པོ་བསྟན་པ་དེ། གལ་ཏེ་ཁྱེད་ཅག་གིས་སངས་རྒྱས་ཀྱི་བཀའ་འམ་གསུང་ཡིན་པར་འདོད་ན་ཞེས་པའམ། ཡང་གསུངས་ཞེས་པ་ལྟར་ན། །སངས་རྒྱས་ཀྱིས་གསུངས་པའི་བཀར་འདོད་ན་ཐེག་ཆེན་གྱི་མདོ་སྡེ་ཕལ་ཆེར་བསླབ་གསུམ་སྟོན་པའི་ཆ་ནས་ཁྱེད་ཅག་གི་མདོ་དང་མཚུངས་བར་འདོད་པ་མིན་ནམ་ཅི་ཞེས་ཏེ་ཡིན་ནོ། །
 
 གལ་ཏེ་བཀའི་མཚན་ཉིད་ཚང་ཡང་དེ་ཚང་བར་ཁྱོད་ཀྱིས་མ་རྟོགས་པའི་མདོ་གཅིག་གིས་ནི་ཞེས་སམ། ཡང་ན། ཁྱོད་འདོད་པའི་མདོ་དང་མཚན་ཉིད་མི་མཚུངས་པའི་བཀར་མ་གཏོགས་པའི་མདོ་གཅིག་གིས་ནི་ཐེག་ཆེན་གྱི་ལུང་ཐམས་ཅད་སྐྱོན་དང་བཅས་པར་འགྱུར་ན། ཁྱོད་འདོད་པའི་མདོ་དང་མཚུངས་པའི་མདོ་གཅིག་གིས་ནི་ཐེག་ཆེན་གྱི་ལུང་ཐམས་ཅད་ནི་རྒྱལ་བས་གསུངས་པ་ཉིད་དུ་འགྲུབ་པ་ཅིས་མ་ཡིན་ཏེ་ཡིན་དགོས་སོ།། 
 
 ཡུམ་རྒྱས་པ་སོགས་ཀྱི་ངག་གང་དག་བཀའ་ཡིན་ན་དེ་དག་གི་བརྗོད་བྱ་རྟོགས་རིགས་པ་ལས་དེ་ནི་འོད་སྲུང་ཆེན་པོ་ལ་སོགས་པས་ཀྱང་གཏིང་དཔོག་པར་མ་གྱུར་པའི་ཕྱིར་བཀའ་མ་ཡིན་ནོ་ཞེ་ན། དེ་ལྟར་འོད་སྲུང་ཆེན་པོ་སོགས་ཀྱིས་ཀྱང་གཏིང་དཔོག་པར་མ་གྱུར་པར་འདོད་ལ་དེ་ནི་ཤིན་ཏུ་ཟབ་པའི་རྒྱུ་མཚན་གྱིས་ཡིན་པས་ཁྱོད་ཀྱིས་མ་རྟོགས་པས་ན་བཀའ་མ་ཡིན་ནོ་ཞེས་དེ་ཙམ་རྒྱུ་མཚན་དུ་བྱས་ནས་བཀར་གཟུང་བྱ་མིན་པར་སུ་ཞིག་བྱེད་དེ་མི་བྱེད་དོ། །ཞེས་པའམ། ཡང་ན་ཡུམ་རྒྱས་པ་སོགས་ཀྱི་བརྗོད་བྱ་བདག་ཅག་གིས་ཁོང་དུ་མ་ཆུད་པས་བཀའ་མ་ཡིན་ནོ་ཞེ་ན། ཡུམ་རྒྱས་པ་སོགས་ཀྱི་ངག་གང་ཡིན་པ་དེ་དག་ནི་འོད་སྲུང་ཆེན་པོ་ལ་སོགས་པས་ཀྱང་མཐའ་དག་གཏིང་དཔོག་པར་མ་གྱུར་པ་དེ་ནི་རྟོག་གེ་པ་ཁྱོད་ཀྱིས་མ་རྟོགས་པས་ན་བཀའ་མིན་ཞེས་ཐེག་ཆེན་གྱི་ལུང་ཐམས་ཅད་གཟུང་བྱ་མིན་པར་བློ་ལྡན་སུ་ཞིག་གིས་ཁས་ལེན་པར་བྱེད་དེ་བྱེད་མི་རིགས་སོ་ཞེས་འཆད། འདི་ལ་བཤད་ཚུལ་མང་ཡང་འོད་སྲུང་ཆེན་པོ་ཉན་ཐོས་དགྲ་བཅོམ་ཡིན་པའི་ཕྱིར་སྟོང་ཉིད་སྟོན་པའི་མདོའི་དངོས་བསྟན་ཙམ་ཡང་ཁོང་དུ་མ་ཆུད་པ་དང་བཀར་ཁས་མི་ལེན་པར་འདིར་འདོད་མི་རིགས་པས་འདིར་དེ་དང་བསྟུན་པའི་འཆད་ཚུལ་བྱས་ན་ལེགས། ཐེག་ཆེན་གྱི་མདོ་སྡེ་བཀར་ཁས་མི་ལེན་མཁན་ཡང་ཉན་ཐོས་སྡེ་པའམ་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་པས། དེ་དང་ཉན་ཐོས་ལམ་ཞུགས་ཀྱི་གང་ཟག་གཅིག་ཏུ་འཛིན་པར་མི་བྱ་སྟེ། སྤྱིར་ཉན་ཐོས་སམ་ཉན་ཐོས་ལམ་ཞུགས་ཀྱི་གང་ཟག་ནི་ཉན་ཐོས་ཚོགས་ལམ་པ་ནས་ཉན་ཐོས་དགྲ་བཅོམ་པའི་བར་རྣམས་ཡིན་ལ། །ཉན་ཐོས་སྡེ་པ་ཞེས་པ་ནི། བྱེ་བྲག་ཏུ་སྨྲ་བ་དང་མདོ་སྡེ་པ་ལྟ་བུ་ལ་བརྗོད་པས་དེ་ནི་གྲུབ་མཐའ་སྨྲ་བའི་གང་ཟག་གོ།དེས་ན་ལམ་ཞུགས་ཀྱི་དབང་དུ་བྱས་ན་འདིར་ཐལ་འགྱུར་བའི་ལུགས་ལ་ཐེག་དམན་འཕགས་པ་ཡིན་ནའང་སྟོང་ཉིད་རྟོགས་པས་ཁྱབ་པར་བཞེད་ལ། གྲུབ་མཐའ་སྨྲ་བའི་དབང་དུ་བྱས་ན་ཐལ་འགྱུར་བའི་རིགས་པས་གཞལ་ཚེ་དབུ་མ་རང་རྒྱུད་པ་མན་ཆད་རྟག་ཆད་ཀྱི་མཐའ་གང་རུང་ལས་མ་འདས་པས་མཐའ་བྲལ་གྱི་སྟོང་ཉིད་རྟོགས་པ་འོངས་མེད་པར་འདོད་པས་དེ་འདྲའི་ཁྱད་འབྱེད་པ་གལ་ཆེའོ། །དེ་ལྟ་ཡིན་པར་ཉན་ཐོས་སྡེ་པས་སྟོང་ཉིད་མ་རྟོགས་པར་བཤད་པ་ཐམས་ཅད་ཉན་ཐོས་འཕགས་པས་སྟོང་ཉིད་མ་རྟོགས་པའི་དོན་དུ་འཆད་པ་དང་། ཐེག་དམན་གྱི་གྲུབ་མཐའ་སྨྲ་བའི་གང་ཟག་དང་། །ཐེག་དམན་གྱི་གང་ཟག་དོན་གཅིག་ཏུ་འཛིན་པ་སོགས་བྱུང་ན་འགལ་འདུ་མང་པོ་འོང་སྟེ་ཐེག་དམན་གྱི་གྲུབ་མཐའ་སྨྲ་བའི་གང་ཟག་ཡིན་ན་ལམ་ཞུགས་ཀྱི་དེ་ཡིན་པས་ཁྱབ་པར་ཐལ་བ་དང༌། །ཉན་ཐོས་འཕགས་པ་རྣམས་ཀྱིས་ཀྱང་ཐེག་ཆེན་ལམ་འབྲས་ཀྱི་ཆོས་མང་པོ་ཞིག་ལ་སྐུར་པ་འདེབས་པར་ཐལ་བ་སོགས་ཀྱི་ཉེས་པ་འབྱུང་བའི་ཕྱིར་རོ།།
 
 གཉིས་པ་སྟོང་ཉིད་རྟོགས་པའི་ཤེས་རབ་ཐམས་ཅད་མཁྱེན་པའི་ལམ་དུ་སྒྲུབ་པ་ནི། རྨོངས་པས་སོགས་རྐང་པ་བཞིས་བསྟན། དེ་ལྟར་ཐར་པ་ཙམ་འདོད་པས་ཀྱང་སྟོང་ཉིད་རྟོགས་དགོས་པར་བསྟན་ནས། ད་ནི་མི་གནས་པའི་མྱང་འདས་འཐོབ་པ་སྟོང་ཉིད་རྟོགས་པ་ལ་རག་ལས་པར་བསྟན་ཏེ། ལས་འབྲས་ཀྱི་བླང་དོར་ལ་རྨོངས་ཤིང་གང་ཟག་དང་ཕུང་པོ་ལ་བདེན་པར་བཟུང་ནས་དེ་ཁོ་ན་ཉིད་ལ་རྨོངས་པས། ལས་ཉོན་གྱིས་གཞན་དབང་དུ་བྱས་ནས་འགྲོ་བ་རྒྱུད་ལྔར་འཁྱམས་པའི་སེམས་ཅན་སྡུག་བསྔལ་ཅན་རྣམས་ཀྱི་དོན་དུ། བྱང་སེམས་འཕགས་པ་རྣམས་སྙིང་རྗེ་ཆེན་པོའི་གཞན་དབང་དུ་གྱུར་ནས་བསམ་བཞིན་སྲིད་པར་གནས་པ་ན། སོ་སྐྱེས་རང་ག་བ་ལྟར་བདེན་པར་ཞེན་པའི་ཆགས་སོགས་ཀྱི་དབང་གིས་ཡུན་རིང་མཐའ་མེད་དུ་འཁོར་བའི་ཚུ་རོལ་རྟག་པ་འཁོར་བའི་མཐར་མི་ལྟུང་བ་དང༌། ཉན་རང་རྣམས་ལྟར་སྲིད་པའི་སྡུག་བསྔལ་དང་ཟག་བཅས་ཀྱི་ཕུང་པོ་ལ་གཤེད་མ་རལ་གྲི་གདེངས་པ་ལྟར་འཇིགས་ནས་སྲིད་པར་སྐྱེ་བ་ཆད་ཙམ་གྱི་ཕ་རོལ་མྱང་འདས་ལ་གཞོལ་བའི་ཆད་པའི་མཐར་ཡང་མི་ལྟུང་བར་མཐའ་གཉིས་ཀ་ལས་གྲོལ་བ་སྟེ་མི་གནས་པའི་ཚུལ་གྱིས་འཁོར་བར་གནས་པ་འགྲུབ་པར་འགྱུར་བ་འདི་ནི་སྟོང་ཉིད་རྟོགས་པའི་འབྲས་བུ་ཡིན་ཏེ། ལམ་དེ་དང་བྲལ་ན་སྙིང་རྗེ་ཙམ་གྱིས་ནི་འཁོར་བར་གནས་སུ་ཟིན་ཀྱང་སྲིད་པའི་སྡུག་བསྔལ་རང་མཚན་བ་ཉམས་སུ་མྱོང་བ་དེས་སྐྱོ་ཞིང་སུན་ནས། རང་ཉིད་ཞི་བདེ་ཙམ་དོན་དུ་གཉེར་བའི་ཞི་མཐར་ལྟུང་བར་འགྱུར་ལ་སྟོང་ཉིད་རྟོགས་པའི་ཤེས་རབ་དང་ལྡན་ན་སྲིད་པ་དང་སྲིད་པའི་སྡུག་བསྔལ་ཐམས་ཅད་རང་བཞིན་མེད་པར་སྒྱུ་མ་ལྟ་བུར་རྟོགས་ནས་འཁོར་བའི་སྡུག་བསྔལ་གྱིས་མི་གནོད་པར་མ་ཟད། གཞན་དོན་དུ་སྲིད་པར་སྐྱེ་བ་འཛིན་པ་ལ་དགའ་ཞིང་སྤྲོ་བའི་སེམས་ཀྱིས་འཁོར་ལོས་བསྒྱུར་རྒྱལ་སྐྱེད་ཚལ་ནས་སྐྱེད་ཚལ་དུ་འཇུག་པ་ལྟ་བུའི་ཚུལ་གྱིས་གཞན་དོན་ཡོངས་སུ་རྫོགས་པར་འགྱུར་བ་ཡིན་ཏེ། མདོ་སྡེ་རྒྱན་ལས། དེ་ཡིས་ཆོས་ཀུན་སྒྱུ་མ་ལྟ་བུ་དང་། །སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། །འབྱོར་པའི་དུས་དང་རྒུད་པའི་དུས་ནའང་འདི། །ཉོན་མོངས་སྡུག་བསྔལ་དག་གིས་འཇིགས་པ་མེད། །ཅེས་དང་། གཞུང་འདི་ཉིད་དུའང་སྡར། སྡིག་པ་སྤངས་ཕྱིར་སྡུག་བསྔལ་མེད། །མཁས་པའི་ཕྱིར་ན་མི་དགའ་མེད། །འདི་ལྟར་ལོག་པར་རྟོག་པ་དང༌། །སྡིག་པས་སེམས་དང་ལུས་ལ་གནོད། །བསོད་ནམས་ཀྱིས་ནི་ལུས་བདེ་ལ། །མཁས་པ་ཡིས་ནི་སེམས་བདེ་ན། །གཞན་དོན་འཁོར་བར་གནས་ཀྱང་ནི། །སྙིང་རྗེ་ཅན་དག་ཅི་སྟེ་སྐྱོ། །ཞེས་གསུངས་པ་ལྟར་རོ།།
 
 གསུམ་པ་དེས་ན་ཐར་པ་དང་ཐམས་ཅད་མཁྱེན་པ་དོན་གཉེར་གྱིས་སྟོང་པ་ཉིད་སྒོམ་རིགས་པར་གདམས་པ་ནི། དེ་ལྟར་སོགས་རྐང་པ་བཅུ་དྲུག་གིས་བསྟན། དེ་ལྟར་ཉན་ཐོས་སྡེ་པ་ཁྱེད་ཅག་གིས་རང་ལུགས་ལ་ཆོས་བདག་གྲུབ་མཐས་ཡོད་པར་དམ་བཅས་ནས། །སྟོང་ཉིད་མཐོང་བས་ཅི་ཞིག་བྱ་ཞེས་ཐར་པ་འཐོབ་པ་ལ་སྟོང་ཉིད་རྟོགས་མི་དགོས་པ་དང༌། སྟོང་ཉིད་སྟོན་པའི་ཐེག་ཆེན་གྱི་མདོ་སྡེ་རྣམས་ཀྱང་བཀའ་མ་ཡིན་ཞེས་སྟོང་པ་ཉིད་ཀྱི་ཕྱོགས་ལ་སུན་འབྱིན་ལྟར་སྣང་བྱེད་པ་ནི་འཐད་པ་མ་ཡིན་ཏེ་གོང་འོག་ཏུ་བསྟན་པའི་རིགས་པ་རྣམས་ཀྱིས་གནོད་པའི་ཕྱིར། དེས་ན་ཉན་རང་གི་བྱང་ཆུབ་ཙམ་འཐོབ་པ་མའངསྟོང་ཉིད་རྟོགས་དགོས་སམ་མི་དགོས་སྒོམ་མམ་མི་སྒོམ་སྙམ་པ་ལྟ་བུའི་ཐེ་ཚོམ་ཙམ་ཡང་མི་ཟ་བར་སྟོང་པ་ཉིད་དེ་ནི་བསྒོམ་པར་བྱ་དགོས་ཏེ། འཁོར་བའི་རྩ་བར་གྱུར་པ་ནི་བདེན་འཛིན་དུ་གྱུར་པའི་ཉོན་མོངས་ཅན་གྱི་མ་རིག་པ་ཡིན་ལ་དེའི་ཞེན་ཡུལ་སུན་མ་བྱུངས་པར་འཁོར་བ་ལས་གྲོལ་མི་སྲིད་ཅིང་དེ་མ་སྟོང་ཉིད་རྟོགས་པའི་ལམ་བསྒོམ་པ་ལས་ཐབས་གཞན་མེད་པའི་ཕྱིར་ཏེ། ཀླུ་སྒྲུབ་ཀྱིས། ཉན་ཐོས་རྣམས་དང་རང་སངས་རྒྱས། །སངས་རྒྱས་རྣམས་ཀྱིས་ངེས་བསྟེན་པའི། །ཐར་ལམ་ཁྱོད་ཉིད་གཅིག་པུ་སྟེ། །གཞན་ཞེས་བགྱི་བ་མ་མཆིས་ངེས། །ཞེས་དང་། བྱང་ཆུབ་སེམས་འགྲེལ་ལས། ག ཞི་མེད་སྲིད་པ་འཇིག་བྱེད་པའི། །སྟོང་ཉིད་འདི་ནི་རྟག་ཏུ་བསྒོམ། །ཞེས་དང༌། གང་དག་སྟོངཉིད་མི་ཤེས་པ། །དེ་ལ་ཐར་པ་རྟེན་མ་ཡིན། །འགྲོ་དྲུག་སྲིད་པའི་བཙོན་རར་ནི། །རྨོངས་པ་དེ་དག་འཁོར་བར་འགྱུར། །ཞེས་གསུངས་སོ།།
 
 གཞན་ཡང་བདེན་འཛིན་དང་དེས་དྲངས་པའི་ཆགས་སོགས་ས་བོན་དང་བཅས་པའི་ཉོན་མོངས་པའི་སྒྲིབ་པ་དང་། ཉོན་མོངས་ཀྱི་བག་ཆགས་མཐར་ཐུག་པ་དང་། གཉིས་སྣང་འཁྲུལ་པའི་ཆ་ལྟ་བུའི་ཤེས་བྱའི་སྒྲིབ་པ་ཡི་མུན་པའི་གཉེན་པོ་ཡང་སྟོང་པ་ཉིད་རྟོགས་པའི་ཤེས་རབ་ཡིན་པས་མྱུར་དུ་སྒྲིབ་གཉིས་ཟད་པར་སྤངས་པའི་ཐམས་ཅད་མཁྱེན་པ་ཐོབ་པར་འདོད་པས་སྟོང་པ་ཉིད་དེ་ནི་ཇི་ལྟར་སྒོམ་པར་མི་བྱེད་དེ་སྒོམ་རིགས་ཏེ། ལམ་དེ་དང་བྲལ་ན་ཤེས་སྒྲིབ་ལྟ་ཅི་ཉོན་སྒྲིབ་ཀྱི་ས་བོན་དང་མངོན་གྱུར་ཡང་ཕལ་ཆེར་སྤོང་མི་ནུས་པའི་ཕྱིར་རོ། །དེ་ལྟར་ཡང་སྔ་མ་ལས། དེ་ལྟར་སྟོང་པ་ཉིད་འདི་ནི། །རྣལ་འབྱོར་པ་ཡིས་བསྒོམས་བྱས་ན། །གཞན་གྱི་དོན་ལ་ཆགས་པའི་བློ། །འབྱུང་བར་འགྱུར་བ་ཐེ་ཚོམ་མེད། །ཅེས་དང༌། རྒྱུད་ལས་ཀྱང༌། ཆོས་བདག་མེད་པ་རབ་བསྒོམས་པས། །ཐམས་ཅད་མཁྱེན་པ་ཁོང་དུ་ཆུད། །ཅེས་སོགས་གསུངས་སོ། །དེ་དག་གི་དོན་བསྡུ་བ་ལ། 
 
 སྟོངཉིད་ཀྱི་དོན་ལ་འཇིགས་ཤིངསྐྲག་པས་ན་མི་སྒོམ་མོ་ཞེ་ན། འཁོར་བའི་རྩ་བར་གྱུར་པའི་བདེན་འཛིན་གྱི་དངོས་པོ་གང་འཇིགས་དང་སྡུག་བསྔལ་ཐམས་ཅད་སྐྱེད་བྱེད་ཀྱི་རྒྱུའི་གཙོ་བོར་གྱུར་པ་ཡིན་པས་དེ་ལ་འཇིགས་ཤིང་སྒྲག་པ་སྐྱེ་བར་འགྱུར་རིགས་ན་དེ་ལ་མི་སྐྲག་པར། སྟོང་ཉིད་རྟོགས་པའི་ཤེས་རབ་ནི་འཁོར་བའི་རྩ་བ་བདེན་འཛིན་དྲུངས་ནས་ཕྱུངས་ཏེ་འཇིགས་དང་སྡུག་བསྔལ་ཐམས་ཅད་ཞི་བྱེད་ཀྱི་རྒྱུའི་གཙོ་བོར་གྱུར་པ་ཡིན་ན། དེ་ལ་འཇིགས་ཤིངསྐྲག་པ་ཇི་ལྟར་སྐྱེ་སྟེ། སྐྱེ་མི་རིགས་པ་ནི་དགྲ་མ་རུངས་པ་ལ་མི་སྐྲག་པར་སྐྱེལ་མ་དཔའ་བོ་ལ་སྐྲག་པ་མི་རིགས་པ་བཞིན་ནོ། །།
 
 གཞན་ཡང་བརྟགས་ཤིང་དཔྱད་པའི་ཚེ་གལ་ཏེ་བདག་ཅེས་བྱ་བ་རང་བཞིན་གྱིས་གྲུབ་པ་འགའ་ཡོད་ན་ནི་དེར་ཞེན་པའི་དབང་གིས་འཇིགས་ཡུལ་ཅི་ཡང་རུང་བ་ལ་ཡང་འཇིགས་པ་སྐྱེ་བར་འགྱུར་རིགས་ན། བདག་རང་བཞིན་གྱིས་གྲུབ་པ་ཉིད་ནི་འགའ་ཡང་ཡོད་པ་མིན་པས་འཇིགས་པར་འགྱུར་བ་པོའི་བདག་གམ་གང་ཟག་རང་བཞིན་གྱིས་གྲུབ་པ་དེ་སུ་ཞིག་ཡིན་ཁ་ནང་དུ་ཕྱོགས་ལ་སོམས་ཤིག་དང་བདག་མེད་ཀྱི་གནས་ལུགས་ཁོང་དུ་ཆུད་པ་ན་འཇིགས་པ་མཐའ་དག་ལས་གྲོལ་བར་འགྱུར་རོ།། སྟོང་ཉིད་སྒྲུབ་པའི་རིགས་པ་རྒྱས་པར་བཤ ད་བ།གསུམ་པ་སྟོང་ཉིད་སྒྲུབ་པའི་རིགས་པ་རྒྱསཔར་བཤད་པ་ལག ཉིས། གང་ཟག་གི་བདག་མེད་སྒྲུབ་པའི་རིགས་པ་རྒྱས་པར་བཤད་པ། ཆོས་ཀྱི་བདག་མེད་སྒྲུབ་པའི་རིགས་པ་རྒྱས་པར་བཤད་པའོ།། གང་ཟག་གི་བདག་མེད་གྲུབ་པའི་རིགས་པ་རྒྱས་པར་བཤད་པ།དང་པོ་ལ་གསུམ། བདག་འཛིན་ལྷན་སྐྱེས་ཀྱི་ཞེན་ཡུལ་འགོག་པའི་རིགས་པ། གྲུབ་མཐས་བཏགས་པའི་ཀུན་བཏགས་ཀྱི་བདག་འགོག་པའི་རིགས་པ། བདག་བཀག་པ་ལ་རྩོད་པ་སྤོང་བའོ།།
 
 དང་པོ་ནི། སོ་དང་སོགས་རྐང་པ་བཅུ་གཉིས་ཀྱིས་བསྟན། དེ་ལ་གང་ཟག་གམ་བདག་གི་མཚན་གཞི་ནི། གང་ཟག་གི་གདགས་གཞི་ཕུང་པོའི་ཆ་ཤས་རེ་རེ་ནས་མ་ཡིན་པར་སྟོན་ཏེ། སོ་དང་སྐྲ་སེན་ནི་བདག་མ་ཡིན། བདག་གི་མཚན་གཞི་ནི། རུས་པ་དང་ཁྲག་མ་ཡིན། སྣབས་མིན་བད་ཀན་མ་ཡིན་ཏེ། དེ་དག་ལ་བདག་ཏུ་བཏགས་པ་ཙམ་དུ་ཟད་པས་སོ། །ཆུ་སེར་དང་ནི་རྣག་ཀྱང་བདག་གི་མཚན་གཞི་ཡིན། 
 
 བདག་གི་མཚན་གཞི་ནི་ཞག་དང་རྡུལ་མིན་ཏེ། དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། བློ་མཆིན་དག་ཀྱང་བདག་མ་ཡིན། རྒྱུ་མ་སོགས་ནང་ཁྲོལ་གཞན་ཡང་བདག་གི་མཚན་གཞི་མིན་ཏེ། དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། བདག་ནི་ཕྱི་ས་དང་གཅིན་མ་ཡིན། 
 
 ཤ་དང་པགས་པ་བདག་མིན་ཏེ་དེ་དག་ལ་བདག་ཏུ་བཏགས་ཙམ་དུ་ཟད་པའི་ཕྱིར། དྲོད་དང་རླུང་ཡང་བདག་མ་ཡིན།། ཁ་སྣ་དང་རྒྱུ་ལྟོའི་བུ་ག་སོགས་ཀྱང་བདག་མིན་ལ། རྣམ་པ་ཀུན་ཏུ་རྣམ་པར་ཤེས་པའི་ཚོགས་དྲུག་ཀྱང་བདག་མ་ཡིན་ཏེ། དེ་དག་རྣམས་ལ་བདག་ཏུ་བཏགས་པ་ཙམ་དུ་ཟད་པའི་ཕྱིར་རོ། །དེ་ལ་རྐང་པ་དང་པོ་དགུས་ས་ཆུའི་ཁམས་དང༌། དྲོད་དང་རླུང་ཡང་ཞེས་པས་མེ་རླུང་གི་ཁམས་དང༌། བུ་ག་ཞེས་པས་ནམ་མཁའི་ཁམས་དང༌། རྣམ་ཤེས་དྲུག་ཀྱང་ཞེས་པས་རྣམ་ཤེས་ཀྱི་ཁམས་ཏེ་དེ་ལྟར་ཁམས་དྲུག་རེ་རེ་ནས་བདག་མ་ཡིན་པར་བསྟན། རྣམ་ཀུན་ཏུ་ཞེས་པས་ཁམས་དྲུག་ཚོགས་པ་བདག་མིན་པར་བསྟན། ཕུང་པོ་དེ་དག་ལས་དོན་གཞན་པའི་རྟག་བདག་གི་བདག་ཡོད་པ་འགོག་པ་འོག་ཏུ་ཀུན་བཏགས་ཀྱི་བདག་འགོག་པའི་སྐབས་སུ་སྟོན་ནོ། །འོ་ན་འདིར་སོ་སེན་སོགས་བདག་ཡིན་པ་འགོག་པ་འདི་སྲིད་པ་ལས་གྲོལ་བའི་དོན་དུ་ཡིན་ན་སྲིད་པའི་ཕུང་ཁྲོལ་ཐམས་ཅད་ཀྱི་རྩ་བ་ནི། འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་གྱུར་ཅིང་། །བདག་ནི་འདི་ཡི་ཡུལ་དུ་རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད་། །ཅེས་དང༌། གཞུང་འདིར་ཡང་། འཇིག་རྟེན་དག་ན་འཚེ་བ་གང་ཡོད་དང་། །འཇིགས་དང་སྡུག་བསྔལ་ཇི་སྙེད་ཡོད་གྱུར་པ། །དེ་ཀུན་བདག་ཏུ་འཛིན་པ་ལས་བྱུང་ན། །འདྲེ་ཆེན་དེས་ཀོ་བདག་ལ་ཅི་ཞིག་བྱ། །ཞེས་གསུངས་པ་ལྟར་སྲོག་ཆགས་སྲིན་བུ་ཡན་ཆད་ལ་འབྱུང་བའི་ངའམ་ས་བདག་ཏུ་འཛིན་པ་ཉིད་འགོག་རིགས་ཀྱི། སོ་སེན་སོགས་ལ་ང་ཡི་བར་འཛིན་པ་ཙམ་ལས་ངའོ་སྙམ་དུ་མི་འཛིན་པའི་ཕྱིར་འདི་ལྟར་འགོག་པ་མི་རིགས་སོ་ཞེ་ན། སྐྱོན་མེད་དེ། འཇིག་ལྟ་ལྷན་སྐྱེས་ཀྱི་དམིགས་རྣམ་གཉིས་ཀྱི་ནང་ནས་དམིགས་པ་ནི་ཕུང་པོ་ལ་བརྟེན་ནས་བཏགས་པའི་ང་ཙམ་དང་ང་ཡི་བའི་རང་ལྡོག་ཙམ་ཡིན་ལ། རྣམ་པ་ནི་དེ་འདྲའི་ང་དང་ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པ་ཡིན་ལ།འཇིག་ལྟ་དེའི་ཞེན་ཡུལ་ངའམ་བདག་རང་གི་མཚན་ཉིད་ཀྱིས་གྲུབ་པ་ཡོད་ན། གདགས་གཞིའི་ཕུང་པོའི་ཡ་གྱལ་རེ་རེ་བའམ། ཚོགས་པའམ། དེ་དག་ལས་དོན་གཞན་གང་རུང་ཞིག་དེའི་མཚན་གཞིར་རྙེད་དགོས་ན་དེ་མི་རྙེད་པའི་ཕྱིར་དེ་རྣམས་གང་ཡང་བདག་དེའི་མཚན་གཞི་ཡིན་པ་འདིར་ནི་ཐ་སྙད་དུའང་འགོག་པར་བྱེད་ལ། དེའི་ནང་ནས་ཕུང་པོའི་ཡ་གྱལ་སོ་དང་སྐྲ་སེན་སོགས་བདག་གམ་གང་ཟག་ཡིན་པ་འགོག་པ་ནི་གཞུང་འདི་དག་གིས་བསྟན་པས་སོ། །གཉིས་པ་གྲུབ་མཐས་བཏགས་པའི་ཀུན་བཏགས་ཀྱི་བདག་འགོག་པའི་རིགས་པ་ལ་གཉིས། གྲངས་ཅན་པས་བདག་ཤེས་པར་འདོད་པ་དགག་པ། བྱེ་བྲག་པས་བདག་བེམ་པོར་འདོད་པ་དགག་པའོ། །
 
 དང་པོ་ནི། གལ་ཏེ་སོགས་རྐང་པ་སོ་གཉིས་ཀྱིས་བསྟན། ཕྱི་རོལ་པས་གྲུབ་མཐས་བཏགས་པའི་བདག་རྫས་གྲུབ་འགོག་པ་ལ། བདག་ཏུ་སྒྲོ་འདོགས་ཚུལ་གྱི་དབྱེ་བ་མང་ཡང་བདག་བེམ་རིག་གང་རུང་ཞིག་ཏུ་འདོད་ཚུལ་ངེས་པས། དེས་ན་གྲངས་ཅན་པས་བདག་ཤེས་པར་འདོད་པ་དང༌། བྱེ་བྲག་པས་བདག་བེམ་པོར་འདོད་པ་གཉིས་བཀག་ན། གཞན་རྣམས་ཀྱིས་ཀྱང་བདག་བེམ་རིག་གང་དུ་འདོད་ཀྱང་རིགས་པ་དེ་ཉིད་ཁ་སྤོས་པས་འགོག་ནུས་པ་ལ་དགོངས་ནས་འདིར་དེ་གཉིས་ཀྱི་འདོད་ཚུལ་ཙམ་བཀོད་ནས་འགོག་པར་མཛད་དོ། །དེ་ལ་གྲངས་ཅན་པས་བདག་ཤེས་རིག་གི་འཇོག་ཚུལ་ནི། འཇུག་པ་ལས། ཟ་པོ་རྟག་དངོས་བྱེད་པོ་མིན་པའི་བདག །ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། །ཞེས་གསུངས་པ་ལྟར། བདེ་སྡུག་ལ་ལོངས་སྤྱོད་པས་ཟ་བ་པོ། སྐྱེ་བ་དང་ཉམས་པ་མེད་པས་རྟག་པ།རྣམ་འགྱུར་རྣམས་ཀྱི་བྱེད་པ་པོ་མིན་པ། རྡུལ་མུན་སྙིང་སྟོབས་ཀྱི་ཡོན་ཏན་གསུམ་མེད་པ། ཀུན་ལ་ཁྱབ་བྱེད་ཡིན་པའི་ཕྱིར་བྱ་བ་མེད་པ་སྟེ་ཁྱད་ཆོས་ལྔ་ལྡན་དང་། གཞན་ཡང་ཤེས་པའི་ངོ་བོ་ཡིན་པ། །ཆ་ཤས་མེད་པའི་གཅིག་པུ། མཐའ་མེད་པའི་མཚན་ཉིད་ཅན་སོགས་ཀྱི་ཁྱད་པར་དང་ལྡན་པར་འདོད་ལ། དེ་འདྲའི་བདག་དེ་གྲོལ་བ་མ་ཐོབ་བར་སྤྱིའི་གློར་གནས་པ་དང༌། གྲོལ་བ་ཐོབ་ཚེ་ཡན་གར་བར་གནས་པ་གཉིས་སུ་འདོད། ཡུལ་ཅན་བདག་དང་ཡུལ་སྒྲ་སོགས་རྟག་པར་འདོད་མི་འདོད་མུ་བཞི་འོང་ཡང་གྲངས་ཅན་གྱིས་གཉིས་ཀ་རྟག་པར་འདོད་དོ།། དེ་འགོག་ཚུལ་ལ། ཡུལ་སྒྲ་སོགས་རྟག་པ་ཡོད་ན་ཐམས་ཅད་ཀྱི་ཚེ་ཐོས་པར་ཐལ་བ་སོགས་ཡུལ་གྱི་ངོས་ནས་བཀག་ཀྱང་ཆོག་མོད། འདིར་ནི་ཡུལ་ཅན་གྱི་ངོས་ནས་འགོག་ལ་དེ་ལ་རྐང་པ་དང་པོ་ཕྱོགས་སྔའི་འདོད་ཚུལ་བྱས་ཀྱང་རུང་བས། །གལ་ཏེ་སྒྲ་སོགས་དེ་ཙམ་ལྔ་ལ་ལོངས་སྤྱོད་པ་པོ་ཡི་བདག་ཤེས་རིག་གི་སྐྱེས་བུ་རྟག་པའི་དངོས་པོར་ཡོད་དོ་ཞེ་ན། མི་འཐད་དེ། དེ་འདྲའི་སྐྱེས་བུ་དེས་སྒྲ་ཡོད་མེད་ཀྱི་དུས་ཐམས་ཅད་ཀྱི་ཚེ་ན་སྒྲ་འཛིན་པར་འགྱུར་བར་འདོད་དགོས་ན། དེ་མི་རིགས་ཏེ། སྒྲ་སྔ་མ་ཞིག་འག གས་ནས་ཕྱི་མ་མ་སྐྱེས་པའི་བར་སྐབས་དེ་འདྲར་ཡུལ་ཤེས་བྱ་སྒྲ་མེད་ན། ཡུལ་ཅི་འདྲ་བ་ཞིག་རིག་ནས་ཡུལ་གང་གི་ཡུལ་ཅན་དུ་གྱུར་པའི་ཤེས་པ་ཞེས་རྗོད་པར་བྱེད་དེ། དེ་འདྲའི་ཡུལ་ཅན་དེ་ལ་ཡུལ་རིག་རྒྱུ་ཅིའང་མེད་པའི་ཕྱིར་དེ་སྐད་རྗོད་མི་རིགས་སོ། །་།ཡང་ན༑རྒྱུ་མཚན་གང་གིས་ན་ཤེས་པ་ཞེས་རྗོད་ཅེས་བྱེད་ཚིག་སྦྱར་རོ། །
 
 གལ་ཏེ་ཤེས་བྱ་སྒྲ་མེད་ནའང་སྒྲ་འཛིན་གྱི་ཤེས་པ་རྟག་པ་ཡིན་པའི་ཕྱིར་དུས་ཐམས་ཅད་དུ་ཡོད་དོ་ཞེ་ན། དེ་ལྟ་ན་ཤིང་དང་བོང་བ་ཡང་ཤེས་པར་ཐལ་བར་འགྱུར་ཏེ། ཡུལ་ཤེས་མི་དགོས་པའི་ཤེས་པ་སྲིད་པའི་ཕྱིར། རྟགས་གྲུབ་སྟེ་ཁྱོད་ཀྱིས་སྒྲ་མེད་ཀྱང་སྒྲ་འཛིན་ཤེས་པ་ཡིན་པ་ཡོད་པར་ཁས་བླངས་པའི་ཕྱིར། དེས་ན་ཤེས་བྱ་སྒྲ་སོགས་ཉེ་བར་གནས་པ་མེད་པར་སྒྲ་འཛིན་གྱི་ཤེས་པ་སོགས་མེད་ཅེས་ངེས་པ་ཉིད་དོ། །འདིས་ནི་ཡུལ་ཅན་ཐམས་ཅད་ལ་ཡུལ་ཞིག་ཡོད་དགོས་པར་བསྟན་ལ། བདག་འཛིན་གཉིས་ལྟ་བུ་ལའང་འཛིན་སྟངས་ཀྱི་ཡུལ་མེད་ཀྱང་། དམིགས་ཡུལ་ཕུང་པོ་དང་དེ་ལ་བརྟེན་ནས་བཏགས་པའི་གང་ཟག་ཙམ་ཡོད་པས་སོ། །དེ་ལ་གྲངས་ཅན་པ་ན་རེ། ཡུལ་ཤེས་བྱ་མེད་པའི་ཡུལ་ཅན་ཤེས་པ་ཡོད་པར་ཐལ་བའི་སྐྱོན་མེད་དེ། སྒྲ་འཛིན་གྱི་སྐྱེས་བུ་རྟག་པ་དེ་ཉིད་ཀྱིས་ནི་སྒྲ་མེད་པའི་དུས་སུ་གཟུགས་སོགས་ཡུལ་གཞན་གཟུང་དོན་དུ་བྱས་ནས་ཤེས་པའི་ཕྱིར་ཞེ་ན། 
 
 འོ་ན་ཤེས་རིག་གི་སྐྱེས་བུས་གཟུགས་འཛིན་པ་དེ་ཚེ་སྒྲ་ཐོས་པའང་ཅི་སྟེ་མིན་ཏེ་ཐོས་དགོས་པར་ཐལ། སྒྲ་སོགས་དེ་ཙམ་ལྔ་ལ་ཉེ་རིང་མེད་པར་ལོངས་སྤྱོད་པའི་སྐྱེས་བུ་རྟག་པ་ཁྱོད་འདོད་པའི་ཕྱིར།།གལ་ཏེ་གཟུགས་འཛིན་པ་དེ་ཚེ་ཡུལ་ཅན་དེ་ལ་ཡུལ་སྒྲ་མི་ཉེ་བའི་ཕྱིར་སྒྲ་མི་འཛིན་པ་ཡིན་ནོ་ཞེ་ན།དེ་ལྟར་འཛིན་རྒྱུའི་སྒྲ་མེད་པའི་རྒྱུ་མཚན་དེས་ན་སྒྲ་དེ་ཡི་ཡུལ་ཅན་སྒྲ་འཛིན་གྱི་ཤེས་པའང་མེད་པར་འགྱུར་ལ། དེ་འདོད་ན་སྒྲ་འཛིན་གྱི་སྐྱེས་བུ་རྟག་པ་ཡིན་པ་ཉམས་སོ། །
 
 གཞན་ཡང་སྒྲ་འཛིན་གྱི་ཤེས་པའི་རང་བཞིན་གང་ཡིན་པ་དེ་གཟུགས་འཛིན་གྱི་ཤེས་པར་ཇི་ལྟར་འགྱུར་ཏེ། གཟུགས་འཛིན་དང་འཛིན་གཉིས་རྣམ་པ་འགལ་བའི་ཕྱིར་རོ། །དེ་ལ་གྲངས་ཅན་པ་ན་དེ། དཔེར་ན་སྐྱེས་བུ་གཅིག་ཉིད་རང་གི་ཕ་ལ་ལྟོས་པའི་བུ་དང༌། བུ་ལ་ལྟོས་ནས་ཕར་འཇོག་པ་བཞིན་དུ། གཟུགས་འཛིན་པའི་ཤེས་པོ་གཅིག་ཉིད་ཀྱིས། གཟུགས་ཀྱི་རྣམ་འགྱུར་འཛིན་པ་ལ་ལྟོས་ནས་གཟུགས་འཛིན་དང༌། སྒྲའི་རང་བཞིན་འཛིན་པ་ལ་ལྟོས་ནས་སྒྲ་འཛིན་དུ་འཇོག་སྟེ། གཟུགས་འཛིན་པའི་ཚེ་སྒྲའི་རྣམ་འགྱུར་མེད་ཀྱང་གཟུགས་སྒྲ་གཉིས་རང་བཞིན་གཅིག་པའི་ཕྱིར་སྒྲའི་རང་བཞིན་ཡོད་པས། གཟུགས་ཀྱི་ཡུལ་ཅན་ཡིན་པར་མ་ཟད། སྒྲའི་ཡུལ་ཅན་དུའང་འཇོག་ལ། སྒྲ་འཛིན་སོགས་ལའང་དེ་བཞིན་ནོ་ཞེས་ཟེར་ཏེ་རྩ་ཚིག་གིས་མ་ཟིན་པའི་ཕྱོགས་སྔའི་འདོད་ཚུལ་ལོ། །དེའི་ལན་ནི། དེ་གཉིས་དཔེ་དོན་མི་མཚུངས་ཏེ།སྐྱེས་བུ་གཅིག་ནི་ལྟོས་ས་ཐ་དད་ལ་ལྟོས་ནས་ཕ་དང་བུ་ཉིད་དུ་འཇོག་པ་ནི་བློས་ཕར་བཏགས་པ་ཙམ་ཡིན་གྱི་ཡུལ་སྟེང་ནས་ཡང་དག་པར་གྲུབ་པ་ཉིད་ཡིན་ལ། ཁྱོད་ཀྱིས་དོན་དེ་དག་གི་རང་བཞིན་ནི་ཡང་དག་པར་གྲུབ་པའམ་དོན་དམ་པར་ཁས་བླངས་པའི་ཕྱིར་ཏེ། 
 
 འདི་ལྟར་སྙིང་སྟོབས་དང་རྡུལ་དང་ནི་མུན་པ་གསུམ་ཆ་མཉམ་པ་ནི་རང་བཞིན་དང༌། གཙོ་བོ་དང༌། དོན་དམ་བདེན་པ་ཡིན་པར་ཁྱོད་འདོད་ལ།དེ་ལྟར་ན་བུའི་གནས་སྐབས་ཀྱི་རང་བཞིན་དེ་ནི་བུ་མིན་ཏེ་རང་བཞིན་ཡིན་པའི་ཕྱིར་དང་། ཕའི་གནས་སྐབས་ཀྱི་རང་བཞིན་དེ་ཕ་ཡང་མིན་ཏེ་རང་བཞིན་ཡིན་པའི་ཕྱིར་རོ།།རང་བཞིན་ཡིན་ན་ཕ་དང་བུ་མིན་དགོས་པའི་རྒྱུ་མཚན་ནི། ཕ་བུ་སོགས་དངོས་སུ་མཐོང་བ་ནི་རྣམ་འགྱུར་བརྫུན་པ་དང། རང་བཞིན་དོན་དམ་པའི་བདེན་པ་ནི་ནམ་ཡང་མཐོང་བའི་ལམ་དུ་མི་འགྲོ་བར་འདོད་པའི་ཕྱིར། དེ་ལྟར་ཡང་གྲངས་ཅན་གྱི་གཞུང་ལས། ཡོན་ཏན་རྣམས་ཀྱི་རང་བཞིན་མཆོག །མཐོང་བའི་ལམ་དུ་འགྲོ་མ་ཡིན། །མཐོང་བའི་ལམ་དུ་གང་གྱུར་དེ། །སྒྱུ་མ་ལྟ་བུར་ཤིན་ཏུ་གསོག ། ཅེས་བཤད་པས་སོ།།གཞན་ཡང་ཕ་བུ་གཉིས་རང་བཞིན་གཅིག་ཡིན་ན་ལྟོས་ས་ལ་ལྟོས་ནས་ཀྱང་གནས་སྐབས་སོ་སོར་བཞག་ཏུ་མེད་པས་ན་ཕ་ཉིད་བུ་དང་བུ་ཉིད་ཕར་འགྱུར་བའི་སྐྱོན་དང༌། བསྐྱེད་བྱ་སྐྱེད་བྱེད་གཅིག་ཏུ་འགྱུར་བའི་སྐྱོན་སོགས་འབྱུང་ངོ༌།། །གཞན་ཡང་གཟུགས་འཛིན་གྱི་ཤེས་པ་དེ་ནི་སྒྲ་འཛིན་པ་དང་ལྡན་པའི་ཤེས་པའི་རང་བཞིན་དུ་མེད་དེ། ཡོད་ན་ནི་དེ་ལྟར་ཚད་མས་མཐོང་དགོས་པ་ལས་མཐོང་བ་མ་ཡིན་པའི་ཕྱིར་རོ། །
 
 ཡང་ཁོ་ན་རེ། ཆས་གོས་སོགས་ཀྱི་ཆ་བྱད་སྔ་མ་བཏང་ནས་ཕྱི་མ་ལེན་པའི་གར་མཁན་ལྟ་བུར་ཤེས་རིག་གི་སྐྱེས་བུ་དེ་ཡང་ཕྱི་ནས་གཟུགས་འཛིན་གྱི་ཚུལ་ཏེ་རྣམ་འགྱུར་གཞན་གྱིས་སྔར་གྱི་སྒྲ་འཛིན་དེ་ཉིད་མཐོང་བ་ཡིན་ནོ་ཞེ་ན། འོ་ན་ཤེས་རིག་གི་སྐྱེས་བུ་དེ་རྟག་པ་མིན་པར་འགྱུར་ཏེ་ཚུལ་ལུགས་གཞན་དང་གཞན་དུ་འགྱུར་བའི་ཕྱིར། དེ་ལ་ཁོ་ན་རེ། གལ་ཏེ་སྔར་གྱི་སྒྲ་འཛིན་ལས་ཚུལ་གཞན་གཟུགས་འཛིན་གྱི་ཚུལ་དེ་ཉིད་ཚུལ་གཞན་ཡིན་ཡང་སྒྲ་འཛིན་དང་རང་བཞིན་གཅིག་ཡིན་ཏེ། གཟུགས་འཛིན་དང་སྒྲ་འཛིན་གཉིས་རང་བཞིན་གཅིག་ཡིན་པར་འདོད་པའི་ཕྱིར་སྐྱོན་མེད་དོ་ཞེ་ན། དེ་འདྲའི་རང་བཞིན་གཅིག་པ་ཉིད་དེ་ནི་སྔོན་སུའི་ལུགས་ལའང་མེད་པའམ་ཤེས་བྱ་ལ་མེད་པའི་གཅིག་ཚུལ་ཞིག་སྟེ། སྔ་ཕྱི་སོ་སོ་ཐ་དད་པ་ཁོ་ན་ཡིན་ནའང་རང་བཞིན་གཅིག་པར་འདོད་པའི་ཕྱིར། ཞེས་སམ། ཡང་ན་ཕྱིས་ཀྱི་གཟུགས་འཛིན་ཉིད་སྔར་གྱི་སྒྲ་འཛིན་དང་གཅིག་ཉིད་དུ་འདོད་མི་རིགས་ཏེ། ཕྱིས་ཀྱི་གཟུགས་འཛིན་དེ་ཉིད་ནི་སྔོན་སྒྲ་འཛིན་གྱི་དུས་ན་མེད་པ་ཞིག་ཡིན་པའི་ཕྱིར། །
 
 དེ་ལ་ཁོ་ན་རེ། གལ་ཏེ་ཚུལ་ཏེ་རྣམ་འགྱུར་གཞན་དུ་སྣང་བ་མཐོང་ཐོས་ཀྱི་ཡུལ་དུ་གྱུར་པའི་བརྫུན་པ་ཡིན་པའི་ཕྱིར་དོན་དམ་པར་བདེན་པ་མིན་ནོ་ཞེ་ན། འོ་ན་ཚུལ་གང་དུ་སྣང་བའི་རྣམ་འགྱུར་དེ་ནི་སྣང་བ་ལྟར་མི་བདེན་ན། །ཤེས་པ་དེ་ཡི་རང་གི་རང་བཞིན་གཅིག་ཏུ་བདེན་པ་དེ་གང་ཡིན་སྨྲོས་ཤིག་ཅེས་བྱས་པ་ལ། ཤེས་རིག་གི་སྐྱེས་བུའི་རང་བཞིན་ཉིད་དུ་བདེན་པར་གྲུབ་པ་ཉིད་དོ་ཅེ་ན། དེ་ལྟ་ན་རྒྱུད་ཐ་དད་པའི་སྐྱེས་བུ་ཀུན་གཅིག་ཏུ་ཐལ་བར་འགྱུར་ཏེ། ཁྱོད་ཀྱིས་ཤེས་རིག་གི་སྐྱེས་བུ་ཆ་མེད་ཀྱི་གཅིག་པུ་དང༌། སྐྱེ་འཇིག་མི་བྱེད་པའི་རྟག་པ་དང༌། སྲོག་ཆགས་ཀུན་ལཁྱབ་པར་ཁས་བླངས་པའི་ཕྱིར། 
 
 དེར་མ་ཟད་སེམས་པ་ཅན་ཤེས་རིག་གི་སྐྱེས་བུ་དང༌། སེམས་མེད་པའི་བེམ་པོ་གཙོ་བོ་སོགས་ཉེར་བཞི་པོ་དེ་དག་ཀྱང་གཅིག་ཏུ་ཐལ་བར་འགྱུར་ཏེ། གང་གི་ཕྱིར་ན་ཡོད་པ་ཉིད་ཀྱི་རང་བཞིན་དུ་མཚུངས་ཤིང་། རང་བཞིན་ཆ་མེད་རྟག་ཁྱབ་ཏུ་ཁྱོད་འདོད་པའི་ཕྱིར། གང་གི་ཚེ་རྣམ་འགྱུར་གྱི་བྱེ་བྲག་གམ་གསལ་པ་རྣམས་ཕྱིན་ཅི་ལོག་བརྫུན་པ་ཡིན་པ་དེ་ཚེ་དེ་རྣམས་མཚུངས་ཤིང་འདྲ་བའི་རྟེན་སྤྱི་དང་གཙོ་བོའམ་རང་བཞིན་བདེན་གྲུབ་དེ་གང་ཡིན་ཏེ་མེད་དོ། །གང་གི་ཕྱིར་ན་རྣམ་འགྱུར་ཐམས་ཅད་བརྫུན་པར་འདོད་པའི་ཕྱིར་དང༌། ཆ་མེད་དང༌། ཀུན་ལ་ཁྱབ་པར་འདོད་པའི་ཁས་ལེན་ལ་ནང་འགལ་ཡོད་པའི་ཕྱིར་དང་། ཅིག་པུ་ཡིན་པ་དང་རང་བཞིན་གསུམ་ཡོད་པ་ལའང་ནང་འགལ་འབྱུང་བས། འོག་ཏུ། གཅིག་ལ་རང་བཞིན་གསུམ་ཉིད་ནི། །རིགས་མིན་དེས་ན་དེ་ཡོད་མིན། །ཞེས་སོགས་ཀྱི་རིགས་པས་བརྟགས་ན་མི་འཐད་པའི་ཕྱིར་རོ།།
 
 གཉིས་པ་ནི།་སེམས་མེད་ཉིད་སོགས་རྐང་པ་བརྒྱད་ཀྱིས་བསྟན། དེ་ལ་བྱེ་བྲག་པའི་ལུགས་ནི། འཇུག་པ་ལས། དེ་དབྱེ་ཅུང་ཟད་ཅུང་ཐད་ལ་བརྟེན་ནས། །མུ་སྟེགས་ཅན་རྣམས་ལུགས་ནི་ཐ་དད་གྱུར། །ཞེས་གསུངས། དེའང་གྲངས་ཅན་གྱིས་ཟ་བ་པོ་ཡིན་པ་སོགས་ཀྱི་མཚན་ཉིད་ཅན་གྱི་བདག་ཁས་བླངས་པ་བཞིན་དུ་དེ་དབྱེ་ཅུང་ཟད་ཅུང་ཟད་ལ་བརྟེན་ནས་བྱེ་བྲག་པ་སོགས་མུ་སྟེགས་ཀྱི་ལུགས་ཐ་དད་དུ་གྱུར་པར་བསྟན་གྱི་གྲངས་ཅན་གྱི་དབྱེ་བ་ལས་མུ་སྟེགས་ཀྱི་ལུགས་སོ་སོར་གྱེས་པའི་དོན་མིན་ནོ། །དེ་ལ་ཚིག་དོན་དྲུག་གི་འདོད་ཚུལ་སོགས་བྱེ་བྲག་པ་དང་རིག་པ་ཅན་པ་ཕལ་ཆེར་འདོད་ཚུལ་མཐུན་ལ།དེ་ནི། རྫས་དང་ཡོན་ཏན་ལས་དང་སྤྱི། །བྱེ་བྲག་འདུ་བ་རྣམ་པ་དྲུག ། ཅེས་པའི་དང་པོ་རྫས་ལ་དབྱེ་བ་དགུ་ཡོད་པའི་ནང་གི་བདག་ནི། ལུས་དབང་བློ་གསུམ་ལས་དོན་གཞན་པའི་རྫས་བློ་སོགས་ཡོན་ཏན་དགུའི་རྟེན་དུ་གྱུར་ཅིང་ཡོན་ཏན་རྣམས་རང་ལ་འདུ་བའི་རྒྱུ་བྱེད་པ། སེམས་མ་ཡིན་པའི་བེམ་པོ།མི་འཇིག་པ་ཐམས་ཅད་དུ་ཁྱབ་པར་འདོད་ལ། སྐྱེས་བུ་དང་གང་ཟག་ཀྱང་དེའི་རྣམ་གྲངས་སོ། །ཚིག་དོན་དྲུག་གི་གཉིས་པ་ཡོན་ཏན་ལ། རྫས་ཀྱི་ཡོན་ཏན་ཉེར་བཞི་ཡོད་པ་ལས། །བདག་གི་ཡོན་ཏན་དགུ་ནི། བློ། བདེ་བ། སྡུག་བསྔལ། འདོད་པ། སྡང་བ། འབད་པ། ཆོས། ཆོས་མིན། བྱ་བའི་ཤུགས་དང་དགུའོ། །ཇི་སྲིད་ཡོན་ཏན་དགུ་བོ་བདག་ལ་འདུ་ཞིང་ཡོད་པ་དེ་སྲིད་དུ་ལས་བསགས་ནས་མཐོ་རིས་དང་ངན་སོང་དུ་འགྲོ་བ་ནི་འཁོར་བ་དང༌། ནམ་ཞིག་བདག་གི་བའི་དངོས་པོ་ལ་སྐྱོན་ཅན་དུ་རྟོགས་པས་བློ་སོགས་ཡོན་ཏན་རྣམས་རྩ་བ་དང་བཅས་པ་ལ་འབྲེལ་བཅད་ནས་བདག་གཅིག་པུར་གནས་པའི་ཚེ་ཐར་བ་ཐོབ་པར་འདོད། བྱེ་བྲག་པ། འུག་པ་བ།གཟེགས་གཟན་པ་རྣམས་རྣམ་གྲངས་དང༌། རིག་པ་ཅན་པ་དང་རྐང་མིག་པའང་མིང་གི་རྣམ་གྲངས་སོ།།དེ་དག་འགོག་པ་ནི། དེ་ལྟར་བྱེ་རིག་དག་གིས་བདག་སེམས་མེད་ཀྱི་བེམ་པོར་འདོད་པ་དེའང་མི་འཐད་དོ། །ཇི་ལྟར་ན། དེ་འདྲ་བའི་སེམས་མེད་པ་བེམ་པོ་ཡང་བདག་མིན་ཏེ། སེམས་མེད་པ་ཉིད་ཡིན་པའི་ཕྱིར། དཔེར་ན་བུམ་པ་སོགས་བཞིན་ནོ། །ཡང་སྒྲས་སེམས་བདག་མིན་པར་མ་ཟད་སེམས་མེད་བེམ་པོ་ཡང་ཞེས་བསྡུའོ། །དེ་ལ་ཕྱོགས་སྔ་མ་ན་རེ། བདག་རང་ཉིད་སེམས་མེད་བེམ་པོ་ཡིན་པའི་ཕྱིར་ཡུལ་མི་ཤེས་མོད། འོན་ཏེ། བདག་དེ་རྐྱེན་སེམས་པ་དང་འདུ་འབྲེལ་གྲུབ་པའི་སྒོ་ནས་གྲོགས་སུ་ལྡན་པའི་ཕྱིར་ཡུལ་ཤེས་སོ་ཞེ་ན། འོ་ན། བདག་དེ་སྔར་ཡུལ་མི་ཤེས་པའི་རང་བཞིན་དུ་བདེན་པར་འདོད་པ་དེ་འཇིག་པར་ཐལ། ཕྱིས་རྐྱེན་གཞན་གྱི་སྟོབས་ལས་ཡུལ་ཤེས་པར་འདོད་པའི་ཕྱིར། 
 
 ཅི་སྟེ་བདག་རང་གི་ངོ་བོ་ལ་འགྱུར་བ་ཅུང་ཟད་མེད་པ་ཉིད་དུ་ཁས་བླངས་ན་རྐྱེན་སེམས་པས་བདག་དེ་ལ་བྱ་བ་ཅི་ཞིག་བྱས་ཏེ་ཡུལ་ཤེས་པར་བྱེད་ནུས་ཏེ། འགྱུར་བ་མེད་པའི་རྟག་པ་ལ་རྐྱེན་གང་གིས་ཀྱང་བྱ་བ་མི་འཇུག་པའི་ཕྱིར་རོ། །དོན་བསུ་མ་དེ་ལྟར་ཡུལ་ཤེས་པ་མེད་ལ་བྱ་བྱེད་དང་བྲལ་བ་ཞིག་བདག་ཏུ་ཁས་བླངས་པ་ནི་མི་འཐད་པར་རྟོག སྨྲ་སྟེ། འདུས་མ་བྱས་ཀྱི་ནམ་མཁའ་བདག་ཏུ་བྱས་པ་དང་ཁྱུ་ཡོད་པར་འགྱུར་བའི་ཕྱིར་དང༌། ཕན་གནོད་ཀྱི་དགོས་པ་ཅུང་ཟད་ཀྱང་མི་བྱེད་པའི་ཕྱིར་རོ། །མུ་སྟེགས་ཀྱི་ནང་ནས་གྲངས་ཅན་པ་བྱེ་བྲག་པ་རིག་པ་ཅན་པ་གསུམ་གྱི་འདོད་ཚུལ་ཅུང་ཟད་བརླིངས་པས་ཚད་མ་སྡེ་བདུན་སོགས་ལས་དེ་དག་གི་འདོད་ཚུལ་འགོག་པའི་རིགས་པ་མང་དུ་གསུངས་པ་ལྟར་འདིར་ཡང་དེ་དག་འགོག་ཚུལ་གྱི་རིགས་པ་དེ་ལྟར་བསྟན་ཏོ། །སྤྱིར་གྲུབ་མཐས་བཏགས་པའི་བདག་བཀག་པ་ཙམ་གྱིས་འཁོར་བའི་རྩ་བར་གྱུར་པའི་ལྷན་སྐྱེས་ཀྱི་བདག་འཛིན་གྱི་ཞེན་ཡུལ་མི་ཁེགས་ཀྱང་། གལ་ཏེ་ངར་འཛིན་ལྷན་སྐྱེས་ཀྱིས་བཟུང་བ་ལྟར་གྱི་བདག་གྲུབ་ན། གྲུབ་མཐས་བཏགས་པ་ལྟར་དུ་གྲུབ་དགོས་པའི་ཕྱིར་དང༌།ཀུན་བཏགས་ཀྱི་བདག་འགོག་པ་ལྷན་སྐྱེས་ཀྱི་བདག་འགོག་པའི་ཡན་ལག་ཙམ་ཡིན་པའི་ཕྱིར་ཀུན་བཏགས་ཀྱི་བདག་འགོག་ཚུལ་དེ་ལྟར་བསྟན་ཏོ།།གསུམ་པ་ལ་གཉིས། བདག་མེད་ན་ལས་འབྲས་མི་འཐད་པར་ཐལ་བ་སྤོང་བ། བདག་མེད་ན་སྙིང་རྗེ་སྒོམ་པ་སོགས་མི་འཐད་པར་ཐལ་བ་སྤང་བའོ།། 
 
 དང་པོ་ནི། གལ་ཏེ་བདག་སོགས་རྐང་པ་ཉི་ཤུས་བསྟན། དེ་ལ་ཕྱོགས་སྔ་མའི་རྩོད་པ་ནི། གལ་ཏེ་འཆིང་གྲོལ་གྱི་གཞིར་གྱུར་པའི་བདག་ནི་རྟག་པ་ཞིག་ཡོད་པ་མིན་ན། བདག་གམ་གང་ཟག་སྐད་ཅིག་གིས་སྐྱེ་འགག་བྱེད་པ་ཉིད་དུ་འགྱུར་ལ། དེ་ལྟ་ན་རྒྱུ་དགེ་མི་དགེའི་ལས་ལས་འབྲས་བུ་བདེ་སྡུག་འབྱུང་བའི་རྒྱུ་འབྲས་ཀྱི་འབྲེལ་བ་གྲུབ་པ་རིགས་པ་མིན་ཏེ། ལས་བྱེད་པ་པོས་དགེ་མི་དགེའི་ལས་བྱས་ནས་ནི་སྐད་ཅིག་གཉིས་པར་བྱེད་པ་པོའི་བདག་ཞིག་པས་ན། ཕྱི་ནས་ལས་དེ་བྱེད་པ་པོ་སུ་ཡི་ལས་སུ་འགྱུར་ཏེ། །འབྲས་བུ་མྱོང་དུས་ན་ལས་བྱེད་པ་པོ་ཞིག་ནས་མེད་པའི་ཕྱིར། 
 
 ངེད་ལྟར་ན་བདག་རྟག་པ་ཡིན་པར་འདོད་པས་ལས་འབྲས་ཀྱི་འབྲེལ་བ་ཆེས་འཐད་དོ་ཞེ་ན། དེའི་ལན་ནི་རྒྱུ་ལས་གསོག་པའི་བྱ་བ་བྱེད་པའི་གཞི་ཚེ་འདིའི་ཕུང་པོ་ལ་བཏགས་པའི་གང་ཟག་དང༌། འབྲས་བུ་ལ་ལོངས་སྤྱོད་པའི་གཞི་ཕྱི་མའི་ཕུང་པོ་ལ་བཏགས་པའི་གང་ཟག་གཉིས་སྔ་ཕྱི་ཐ་དད་པ་དང་། ལས་འབྲསུ་ལ་ལོངས་སྤྱོད་པའི་ཕྱི་མའི་དུས་དེར་སྔ་མའི་དུས་ཀྱི་བདག་གམ་གང་ཟག་ལས་གསོག་པར་བྱེད་པ་པོ་མེད་པར་ཡང་ཡུ་བུ་ཅག་གཉིས་ཀ་ལ་གྲུབ་པས། འདིར་ཁྱོད་ཀྱིས་བདག་རྟག་པ་མེད་ན་ལས་འབྲས་ཀྱི་འབྲེལ་བ་མི་འཐད་ཅེས་བརྩད་པ་དོན་མེད་།མ་ཡིན་ནམ་སྟེ་ཡིན་ནོ།། ཅིའི་ཕྱིར་ན། ལས་གསོག་དུས་ན་འབྲས་བུ་མྱོང་བ་པོ་མེད་འབྲས་བུ་མྱོང་དུས་ན་ལས་གསོག་པ་པོ་མེད་པར་ཁྱོད་ཀྱང་འདོད་དགོས་པས་སྐྱོན་དེ་ཁྱོད་རང་ལའང་མཚུངས་པའི་ཕྱིར། 
 
 གལ་ཏེ་དེ་ལྟ་མ་ཡིན་ན་རྒྱུ་དགེ་སྡིག་གི་ལས་གསོག་པ་དང་ལྡན་པའི་དུས་ན་འབྲས་བུ་བདེ་སྡུག་ལ་ལོངས་སྤྱོད་པ་དང་བཅས་པ་ནི་འདིའོ་ཞེས་རྒྱུ་འབྲས་དུས་གཅིག་པ་ཡོད་ན་ཚད་མས་མཐོང་དགོས་པ་ལས་དེ་འདྲ་བ་མཐོང་བ་འདི་ནི་ཚེ་འདིར་མཐོང་བའི་ཆོས་ལ་མྱོང་འགྱུར་གྱི་ལས་ལྟ་བུ་ལའང་སྲིད་པ་མ་ཡིན་ན་གཞན་ལ་ལྟ་ཅི་སྨོས་པའི་ཕྱིར་རོ།།འོ་ན་ཁྱོད་ཀྱི་ལུགས་ལ་ལས་འབྲས་ཀྱི་འབྲེལ་བ་འགྲུབ་ཚུལ་ཇི་ལྟ་བུ་ཞེ་ན། ལས་གསོག་པ་པོ་དང་འབྲས་བུ་མྱོང་བ་པོའི་གང་ཟག་སྔ་ཕྱིའི་གདགས་གཞིའི་ཕུང་པོ་རྒྱུན་གཅིག་པའམ་ཤེསརྒྱུད་གཅིག་ཡིན་པ་ཙམ་ལ་ནི་བརྟེན་ནས་སུ། ལས་བྱེད་པ་པོ་དེ་ཉིད་འབྲས་བུ་ལ་ལོངས་སྤྱོད་པ་པོ་ཡིན་ནོ་ཞེས་ཀུན་རྫོབ་ཙམ་དུ་དེ་འདྲའི་ཐ་སྙད་བྱར་རུང་བར་བསྟན་གྱི་ཁྱོད་འདོད་པ་ལྟར་གང་ཟག་རྟག་པའམ་རང་བཞིན་གྱིས་གྲུབ་པ་འདི་ནས་གཞན་དུ་འཕོ་བ་མེད་ལ། ལས་དང་ལས་ཀྱི་འབྲས་བུ་བསྐལ་པ་བརྒྱར་ཡང་ཆུད་ཟ་བར་ཡང་མི་འགྱུར་བ་འདི་ནི་ཕྲ་ཞིང་རྟོགས་པར་དཀའ་བ་ཐམས་ཅད་མཁྱེན་པ་ཁོ་ནའི་སྤྱོད་ཡུལ་དུ་གྱུར་པ་སྟེ།ཏིང་འཛིན་རྒྱལ་པོ་ལས། ཤི་ནས་འཇིག་རྟེན་ཕ་རོལ་འགྲོ་བ་ཡི། །སེམས་ཅན་ཤེད་ལས་སྐྱེས་པ་མི་དམིགས་ཀྱང་། །ལས་རྣམས་བྱས་པ་མེད་པར་མི་འགྱུར་ཏེ། །དཀར་ནག་ཇི་བཞིན་འབྲས་བུ་སྨིན་པར་བྱེད། །རིགས་པའི་ཚུལ་གྱི་སྒོ་འདི་བཟང་པོ་སྟེ། །ཕྲ་ཞིང་མཐོང་དཀའ་རྒྱལ་བའི་སྤྱོད་ཡུལ་ཡིན། །ཞེས་གསུངས་པའི་ཕྱིར་རོ། །ཚེ་སྔ་ཕྱིའི་ཕུང་པོའི་རྒྱུན་དེ་ཡང་གང་ཟག་གི་གདགས་གཞི་ཙམ་དུ་བྱས་ནས་དེ་ལྟར་བཏགས་པ་ཡིན་གྱི་གང་ཟག་གི་མཚན་གཞིར་བཟུང་ནས་བསྟན་པ་མིན་ནོ།།མདོར་ན་མ་བརྟགས་མ་དཔྱད་པར་གང་ཟག་འདིས་ལས་འདི་བྱས་འབྲས་བུ་འདི་མྱོང་ཞེས་པ་ཙམ་འཐད་ཀྱི། ལས་གསོག་པ་པོ་དང་འབྲས་བུ་མྱོང་བ་པོའི་གང་ཟག་གི་ཐ་སྙད་བཏགས་དོན་བཙལ་ན་མི་རྙེད་དེ། 
 
 གལ་ཏེ་རྙེད་ན་གདགས་གཞིའི་ཕུང་པོའི་གསེབ་ནས་སེམས་སམ་རྣམ་ཤེས་ལྟ་བུ་ཞིག་བདག་གམ་གང་ཟག་ཏུ་འཇོག་དགོས་ན། འདས་པ་དང་མ་འོངས་པ་ཡི་སེམས་ནི་བདག་མིན་ཏེ། དེ་ནི་ཞིག་པ་དང་མ་སྐྱེས་པས་བདག་ཏུ་མེད་པའི་ཕྱིར། འོན་ཏེ་སྐྱེས་ལ་མ་འག གས་པའི་སེམས་ད་ལྟ་བ་བདག་ཡིན་ན་སྙམ་ན་དེ་སྐད་ཅིག་གཉིས་པར་ཞིག་པ་ན་ཡང་རང་བཞིན་གྱིས་འགགས་པའི་ཕྱིར་བདག་གཏན་མེད་དུ་འགྱུར་བའོ་ན་དེ་བདག་མ་ཡིན་ནོ། དེ་ལྟར་སེམསསོགས་གདགས་གཞིའི་ངོས་ནས་བཙལ་ན་མི་རྙེད་པ་ནི། 
 
 དཔེར་ན་ཆུ་ཤིང་གི་སྡོང་པོ་དག་ཤུན་པ་སོགས་ཆ་ཤས་སོ་སོར་ཕྱེ་ན་སྙིང་པོར་གྱུར་པ་འགའ་ཡང་མེད་པ་དེ་བཞིན་དུ་བཏགས་དོན་བཙལ་ནས་རང་བཞིན་གྱིས་གྲུབ་མ་གྲུབ་རིགས་པས་རྣམ་པར་དཔྱད་པ་ཡིས་བཙལ་ན་བདག་ཀྱང་ཡང་དག་པར་གྲུབ་པ་ནམ་ཡང་རྙེད་པ་མིན་པར་ནི་བདག་མེད་སྒྲུབ་པའི་རིགས་པས་འགྲུབ་པའི་ཕྱིར་དང༌། རྙེད་ན་རིགས་པ་དེས་གནོད་པའི་ཕྱིར་རོ།།
 
 གཉིས་པ་ནི། གལ་ཏེ་སེམས་ཅན་སོགས་རྐང་པ་བཅུ་གཉིས་ཀྱིས་བསྟན། དེ་ལ་ཕྱོགས་སྔ་མའི་རྩོད་པ་ནི། གལ་ཏེ་སེམས་ཅན་རང་བཞིན་གྱིས་གྲུབ་པ་ཡོད་པ་མིན་ན། སེམས་ཅན་མེད་པར་འགྱུར་བས་དེ་ལྟ་ན་སྙིང་རྗེའི་དམིགས་ཡུལ་མེད་པའི་ཕྱིར་སུ་ལ་སྙིང་རྗེ་བསྒོམ་པར་བྱ་ཞེ་ན། སེམས་ཅན་རང་བཞིན་གྱིས་མེད་པས་སྙིང་རྗེའི་དམིགས་ཡུལ་མེད་པར་ག་ལ་འགྱུར། འོ་ན་གང་ལ་དམིགས་ཞེ་ན།རྫོགས་བྱང་གི་འབྲས་བུའི་དོན་དུ་སེམས་ཅན་ལ་སྙིང་རྗེ་སྒོམ་པ་དང་ལམ་ལ་སློབ་པ་སོགས་ཁས་བླངས་པའི་དོན་ལ་དཔྱད་དེ་བཏགས་དོན་བཙལ་ནས་འཇུག་པ་མ་ཡིན་པར་མ་དཔྱད་པར་རྨོངས་པས་བཏགས་པ་གང་ཡིན་པའི་སེམས་ཅན་ཐ་སྙད་ཙམ་དུ་ཡོད་པ་དེ་ལའོ། །རྨོངས་པས་ཞེས་པ་འཇུག་པ་ལས། མ་བརྟགས་གྲགས་པ་གཏི་མུག་ལས་ཡིན་ནོ། །ཞེས་གསུངས་པ་དང་འདྲ་བས་བློ་ཐ་སྙད་པ་ཙམ་ཡིན་ལ། དེ་ལ་རྨོངས་པ་རང་གཏི་མུག་ཅེས་པ་ནི་བདག་མེད་ལ་བློ་ཁ་མ་ཕྱོགས་པའི་འཇིག་རྟེན་རང་དགའ་བའི་བློ་ཙམ་ཡིན་པས་སོ།། 
 
 ཡང་སེམས་ཅན་རང་བཞིན་གྱིས་མེད་ན། འབྲས་བུ་རྫོགས་བྱང་དེ་གང་ཟག་སུ་ཡིས་འཐོབ་བྱ་ཡིན་ཏེ་འཐོབ་པ་པོའི་གང་ཟག་མེད་པའི་ཕྱིར་ཞེ་ན། དོན་དམ་པར་འཐོབ་བྱ་རྫོགས་བྱང་དང༌། ཐོབ་མཁན་གྱི་གང་ཟག་མེད་པ་བདེན་ཏེ་ཞེས་དོན་དམ་ལ་ལྟོས་ནས་འདོད་ལན་བཏབ་ནས། འོན་ཀྱང་དོན་དམ་པར་ཐོབ་བྱ་ཐོབ་བྱེད་མེད་པས་མེད་མི་དགོས་ཏེ་ཐ་སྙད་ཀུན་རྫོབ་ཙམ་དུ་མ་དཔྱད་པར་འཇུག་པའི་བློ་རྨོངས་པ་ཐ་སྙད་པས་བཏགས་ཙམ་ལས་ནི་ཐོབ་བྱ་ཐོབ་བྱེད་ཡོད་པར་འདོད་དགོས་པའི་ཕྱིར་རོ༑།རྨོངས་པས་བཞག་པ་ལྟར་གྱི་རྣམ་བཞག་དེ་དག་འཐད་ན་སྔར་རྨོངས་པ་ཡུལ་དང་བཅས་པ་དགག་བྱར་བྱས་ནས་བཀག་པ་མ་ཡིན་ནམ་སྙམ་ན། རང་གཞན་གྱི་སྡུག་བསྔལ་ཉེ་བར་ཞི་བའི་དོན་དུ་རྫོགས་བྱང་གི་འབྲས་བུའི་དོན་དུ་སྙིང་རྗེ་སྒོམ་པ་སོགས་ལ་བདེན་མེད་ཀྱིས་ཁྱད་པར་དུ་མ་བྱས་པར་སེམས་ཅན་ཙམ་ལ་དམིགས་ནས་མ་དཔྱད་པར་འཇུག་པ་རྨོངས་པའི་བློ་ཐ་སྙད་པ་དེ་འདྲ་བ་ནི་ཉོན་མོངས་ཅན་མ་ཡིན་པས་ན་སྡུག་བསྔལ་གྱི་རྒྱུ་མི་བྱེད་པར་མ་ཟད་རྫོགས་བྱང་འཐོབ་བྱེད་ཀྱི་ཐབས་ཀྱི་ཡན་ལག་ཁྱད་པར་ཅན་ཡིན་པའི་ཕྱིར་བཟློག་པར་མི་བྱའོ། །
 
 འོ་ན་བཟློག་པར་བྱ་རྒྱུའི་རྨོངས་པ་དེ་གང་ཞེ་ན། དེ་ནི་སྔར། འདིར་ནི་སྡུག་བསྔལ་རྒྱུར་གྱུར་པ། །བདེན་པར་རྟོག་པ་བཟློག་བྱ་ཡིན། །ཞེས་བཤད་པ་ལྟར། ༑འདིར་ཡང་སྲིད་པའི་སྡུག་བསྔལ་གྱི་རྒྱུ་དང་རྩ་བར་གྱུར་པ་ཡི་ང་རྒྱལ་ཏེ་ཉོན་མོངས་པ་ཅན་གྱི་མ་རིག་པ་ནི་ཆོས་དང་གང་ཟག་ལ་བདག་ཏུ་རྨོངས་པས་ན་དེ་ལས་སྲིད་པའི་སྡུག་བསྔལ་ཐམས་ཅད་འཕེལ་བར་འགྱུར་བའི་ཕྱིར་རྣལ་འབྱོར་པས་བདག་གཉིས་སུ་རྨོངས་པ་དེ་ནི་བཟློག་པར་བྱ་རིགས་སོ།།ཡང་ན། ང་རྒྱལ་ནི། བདག་ཏུ་རྨོངས་ཞེས་པའི་དོན་ངའོ་སྙམ་པའི་ང་རྒྱལ་ལམ་ངར་འཛིན་ལྷན་སྐྱེས་ནི་གང་ཟག་གི་བདག་ཏུ་རྨོངས་པས་དེ་ལས་སོགས་སོ། །དེ་ལ་རྨོངས་པ་སྔ་མ་དེ་ལས་ཀྱང་བདག་གཉིས་སུ་རྨོངས་པ་དེ་ནི་ཐོག་མེད་ནས་རྒྱུད་ལ་ཞུགས་པ་འདྲིས་ཤིང་གོམས་ཆེས་པས་བཟློག་ཏུ་མེད་དེ་མི་ནུས་སོ་ཞེ་ན། དེ་བཟློག་ནུས་ཏེ། བདག་འཛིན་གཉིས་ནི་དངོས་པོའི་གནས་ལུགས་ལ་ཕྱིན་ཅི་ལོག་ཏུ་ཞུགས་པའི་འཛིན་སྟངས་ཅན་ཡིན་པས་སྟོབས་ཆུང་ཞིང་དམན་ལ། བདག་མེད་སྒོམ་པ་ནི་ཡུལ་གྱི་གནས་ལུགས་ལ་ཕྱིན་ཅི་མ་ལོག་པར་ཞུགས་པའི་འཛིན་སྟངས་ཅན་ཡིན་པས་ཅིག་ཤོས་རྩ་བ་ནས་དྲུངས་འབྱིན་ནུས་པས་སྟོབས་དང་ལྡན་པ་མཆོག་ཡིན་ནོ། །དེས་ན་དེ་གཉིས་དམིགས་པ་གཅིག་ལ་དམིགས་ནས་འཛིན་སྟངས་དངོས་འགལ་དུ་ཞུགས་པ་ཡིན་ཞིང༌། བདག་མེད་ནི་ཚད་མས་གྲུབ་པས་བདག་མེད་རྟོགས་པ་ལ་རྒྱབ་རྟེན་ཚད་མ་ཡོད་ལ། བདག་འཛིན་གྱིས་བཟུང་བ་ལྟར་གྱི་ཞེན་ཡུལ་ལ་ནི་ཚད་མས་གནོད་པའི་ཕྱིར། དེས་ན་གང་ལ་ཚད་མ་དང་ལྡན་པ་དེས་ཅིག་ཤོས་སུན་འབྱིན་པའི་ཕྱིར་དེ་ལ་གནོད་བྱེད་དུ་འགྱུར་ཏེ། དེ་སྟེ་གང་ལ་ཚད་མ་ཡོད། །དེ་ནི་གཞན་ལ་གནོད་བྱེད་འགྱུར། །ཞེས་པ་ལྟར་རོ།། ༡ཆོས་ཀྱི་བདག་མེད་སྒྲུབ་པའི་རིགས་པ་རྒྱས་བར་བཤད་པ།གཉིས་པ་ཆོས་ཀྱི་བདག་མེད་སྒྲུབ་པའི་རིགས་པ་རྒྱས་པར་བཤད་པ་ལ་གསུམ། དྲན་པ་ཉེར་གཞག་བཞིའི་སྒོ་ནས་ཆོས་ཀྱི་བདག་མེད་བཤད་པ། བདེན་གཉིས་མི་འཐད་པའི་ཀླན་ཀ་སྤོང་བ། དགག་བྱ་འགོག་བྱེད་ཀྱི་གཏན་ཚིགས་བཤད་པའོ།།དང་པོ་ལ་བཞི། ལུས་དྲན་པ་ཉེར་གཞག་སྒོམ་ཚུལ། ཚོར་བ་དྲན་པ་ཉེར་གཞག་སྒོམ་ཚུལ། །སེམས་དྲན་པ་ཉེར་གཞག་སྒོམ་ཚུལ། ཆོས་དྲན་པ་ཉེར་གཞག་སྒོམ་ཚུལ་ལོ།།དང་པོ་ལ་གསུམ། ཆ་ཅན་ལུས་རང་བཞིན་མེད་པར་གཏན་ལ་དབབ་པ། ཆ་ཤས་ཡན་ལག་རྣམས་རང་བཞིན་མེད་པར་གཏན་ལ་དབབ་པ། ལུས་བདེན་མེད་ལ་ཆགས་མི་རིགས་པ་དང་ལུས་ཅན་ཀྱང་བདེན་མེད་དུ་བསྟན་པའོ།། 
 
 ན་དང་པོ་ནི།། ལུས་ནི་སོགས་རྐང་པ་ཉེར་དགུས་བསྟན། དེ་ལ་ལུས་ཞེས་བྱ་བ་དེ་རང་བཞིན་གྱིས་མེད་དེ། གལ་ཏེ་དེ་རང་བཞིན་གྱིས་གྲུབ་ན་ལུས་ཞེས་པའི་ཐ་སྙད་འཇུག་པའི་གཞི་ལུས་ཁོ་རང་གི་ངོས་ནས་ཇི་ལྟར་ཡོད་བཙལ་བ་ན། ལུས་ཀྱི་གདགས་གཞི་རྐང་པ་སོགས་སོ་སོ་བ་དང་ཡན་ལག་བསྡོམས་པའི་ཚོགས་པ་དང༌། དེ་རྣམས་ལས་ངོ་བོ་ཐ་དད་པ་གང་རུང་ཞིག་ལུས་ཀྱི་མཚན་གཞིར་རྙེད་དགོས་པ་ལ་དེ་མི་རྙེད་པའི་ཕྱིར། དེ་ལ་སྐྱེས་བུའི་ལུས་རགས་པ་དེ་ཉིད་ནི། ཡན་ལག་རེ་རེ་ནས་མིན་པའི་ཚུལ། རྐང་པ་དང་བྱིན་པ་སྐྱེས་བུའི་ལུས་མིན་ལ། བརླ་དང་རྐེད་པའང་ལུས་མ་ཡིན་ཞིང༌། ལྟོ་བ་དང་རྒྱབ་ཀྱང་ལུས་མིན་ཏེ། དེ་དག་ལ་བརྟེན་ནས་ལུས་སུ་བཏགས་ཙམ་དུ་ཟད་པའི་ཕྱིར། བྲང་དང་དཔུང་བའང་ལུས་མ་ཡིན་ལ། 
 
 རྩིབས་ལོགས་དང་ལག་པའང་ལུས་མིན་ཏེ། སྔ་མའི་ཕྱིར། མཆན་ཁུང་དང་ཕྲག་པའང་ལུས་མ་ཡིན། ནང་ཁྲོལ་རྣམས་ཀྱང་ལུས་དེ་མིན་ལ། མགོ་དང་མགྲིན་པའང་ལུས་མིན་ན་ཡན་ལག་འདི་རྣམས་ལ་སྐྱེས་བུའི་ལུས་རང་ངོས་ནས་གྲུབ་པ་ནི་གང་ཞིག་ཡིན་ཏེ་མིན་ནོ། །ཆ་ཅན་གྱི་ལུས་རགས་པ་དེ་ཆ་ཤས་ཡན་ལག་རྣམས་ལ་བརྟེན་པའི་ཚུལ་གྱིས་གནས་སོ་སྙམ་ན། གལ་ཏེ་དེ་ལྟ་ན་ཡན་ལག་ལ་བརྟེན་ནས་གནས་པའི་ཡན་ལག་ཅན་གྱི་ལུས་རགས་པ་འདི་ལག་པ་ལ་ཆ་གཅིག་རྐང་པ་ལ་གཅིག་སོགས་ཡན་ལག་ཐམས་ཅད་ལ་ཕྱོགས་རེ་ཡིས་ནི་གནས་པར་འགྱུར་རམ། 
 
 ཡང་ན་ལག་པ་ལྟ་བུའི་ཆ་རེ་རེ་ལའང་ཆ་ཅན་གྱི་ལུས་རགས་པ་རིལ་པོ་རེ་གནས་པ་གང་ཡིན། དང་པོ་ལྟར་ན་ཆ་ཅན་གྱི་ལུས་རགས་པའི་ཆ་རྣམས་ལག་པ་སོ་གས་ཀྱི་ཆ་ལ་གནས་པར་འགྱུར་མོད། ཆ་ལག་སོགས་དེ་རང་ཉིད་ནི་གང་ལ་གནས་པའི་གནས་ཐུག་མེད་དུ་འགྱུར་ཏེ་ཆ་ཅན་ལག་པ་ལྟ་བུའང་རང་གི་ཆ་སོར་མོ་ལ་གནས་དགོས་པ་སོགས་ནས་མཐར་རྡུལ་ཕྲན་གྱི་བར་ལ་དེ་བཞིན་དུ་བརྟགས་པས་སོ།། ཡང་ན། ལུས་ཀྱི་ཆ་རྣམས་ཡན་ལག་གི་ཆ་སོ་སོ་ལ་གནས་པར་འགྱུར་མོད། 
 
 ཆ་ཅན་གྱི་ལུས་དེ་རང་ཉིད་ནི་གང་ལ་གནས་ཏེ་ཡན་ལག་རྣམས་ལས་ལོགས་སུ་གནས་པའི་གཞི་མི་དམིགས་པའི་ཕྱིར་རོ།། གལ་ཏེ་བརྟགས་པ་ཕྱི་མ་ལྟར་ན་མི་འཐད་དེ་ཆ་ཅན་བདག་ཉིད་ཀུན་གྱི་ལུས་ཏེ་ལུས་ཆ་ཚང་རིལ་པོ་རེ་ཆ་ལག་པ་སོགས་རེ་རེ་བ་རྣམས་ལ་གནས་ན་ནི། 
 
 ལག་པ་སོགས་ཡན་ལག་དེ་དག་ཇི་སྙེད་ཡོད་པ་དེ་སྙེད་ཀྱི་ནི་རགས་པའི་ལུས་སུ་འགྱུར་བས་ཐུག་པ་མེད་པའི་སྐྱོན་འབྱུང་བའི་ཕྱིར་རོ། །དེ་ལྟར་རིགས་པས་བརྟགས་པ་ན་སངས་རྒྱས་པ་འདོད་པ་ལྟར་གྱི་ཕུང་པོ་གདགས་གཞིར་བྱས་ཏེ་ཕྱི་ནས་ཕར་བཏགས་པའི་སྐྱེས་བུ་དང༌། ཕྱི་རོལ་པ་འདོད་པ་ལྟར་གྱི་ཕུང་པོ་ལ་མི་ལྟོས་པའི་རྟག་གཅིག་རང་དབང་ཅན་སོགས་སུ་གྲུབ་པའི་ནང་གི་བྱེད་པའི་སྐྱེས་བུ་དེ་འདྲ་གང་ན་ཡང་སྟེ་གང་ལའང་ལུས་རང་བཞིན་གྱིས་གྲུབ་པ་མེད་ལ། དེ་མེད་ན་ཇི་ལྟར་ལག་སོགས་ལ་ལུས་རང་བཞིན་གྱིས་གྲུབ་པ་ཡོད་དེ་མེད་དོ། །གཞན་ཡང་ལུས་ཀྱི་གདགས་གཞི་ཡན་ལག་ཚོགས་པ་དེ་ལུས་ཡིན་ནོ་སྙམ་ན་མིན་ཏེ་དེ་ལ་ལུས་སུ་བཏགས་ཙམ་དུ་ཟད་དོ། །གལ་ཏེ་ལུས་ཀྱི་གདགས་གཞི་ཡན་ལག་ཚོགས་པ་ལུས་ཡིན་ན། ཡན་ལག་གི་གདགས་གཞི་སོར་མོའི་ཚོགས་པ་སོགས་ནས་མཐར་རྡུལ་ཕྲན་ཚོགས་པའི་བར་ལུས་ཡིན་པར་ཐལ་ལོ། །བཏགས་ཚུལ་འདི་རྩ་ཚིག་གིས་མ་ཟིན་ཀྱང་འགྲེལ་པ་ལས་བཤད་དོ། །ཡང་ལག་སོགས་རྣམས་ལས་དོན་གཞན་པའི་ལྟོས་མེད་ཀྱི་ལུས་ཀྱང་མེད་ན་
 
 ལུས་དེ་ནི་ཇི་ལྟར་ན་རང་བཞིན་གྱིས་གྲུབ་པ་ཡོད་པ་ཡིན་ཏེ། གདགས་གཞིའི་ངོས་ནས་བཏགས་དོན་བཙལ་ཚེའང་མི་རྙེད་ལ་གདགས་གཞི་ལས་དོན་གཞན་དུའང་མེད་པའི་ཕྱིར། དེས་ན་ལུས་རང་བཞིན་གྱིས་གྲུབ་པ་མེད་ཀྱང་གདགས་གཞི་ལག་སོགས་ལ་དམིགས་ནས་སྐྱེ་བོ་བདེན་པར་རྨོངས་པ་ཡིས་ནི་ལུས་བདེན་པར་གྲུབ་བོ་སྙམ་དུ་འཛིན་པའི་བློར་འགྱུར་ཏེ། དཔེར་ན་དབྱིབས་སུ་བཀོད་པའི་ཁྱད་པར་གྱིས་མི་དང་འདྲ་བའི་ཐོ་ཡོར་ལ་ནི་འདི་ན་མི་ཞིག་གོ་སྙམ་པའི་བློ་སྐྱེ་བ་བཞིན་ནོ། །
 
 ཇི་སྲིད་ས་སྲོས་པ་སོགས་ཀྱིས་སྣང་བ་མི་གསལ་བ་དང་ཐོ་ཡོར་སོགས་ཀྱི་རྐྱེན་ཚོགས་པ་དེ་སྲིད་དུ་ལུས་ནི་སྟེ་ཐོ་ཡོར་གྱི་གཟུགས་ནི་སྐྱེས་བུ་མི་ལྟར་སྣང་བ་དེ་བཞིན་དུ། ཇི་སྲིད་ལག་སོགས་ལ་བདེན་པར་སྣང་བའི་རྐྱེན་ཚོགས་པ་དེ་ཡོད་པ་དེ་སྲིད་དུ་ཡན་ལག་ཚོགས་པ་དེར་ལུས་སུ་སྣང་ལ། སྣང་བ་ན་དེ་ལ་རང་བཞིན་གྱིས་གྲུབ་པ་ར་འཛིན་པའི་བློ་སྐྱེ་བ་ཡིན་ནོ།།ག ཉིས་པ་ནི། དེ་བཞིན་སོགས་རྐང་པ་བརྒྱད་ཀྱིས་བསྟན། 
 
 སྔར་བཤད་པ་དེ་ལྟར་ལུས་ཞེས་པ་ཡན་ལག་ཚོགས་པ་ལ་བཏགས་པ་ཙམ་ཡིན་གྱི་རང་བཞིན་གྱིས་གྲུབ་པ་མེད་པ་དེ་བཞིན་དུ་གདགས་གཞི་ལྷུ་དང་སོར་མོའི་ཚོགས་ལ་ལྟོས་ནས་བཏགས་པ་ཙམ་ཡིན་པའི་ཕྱིར་ལུས་སུ་མ་ཟད་ལག་པའང་རང་བཞིན་གྱིས་གྲུབ་པ་གང་ཞིག་ཡིན་པར་འགྱུར་ཏེ་མ་ཡིན་པས་རང་བཞིན་གྱིས་གྲུབ་པ་མེད། སོར་མོ་དེ་ཡང་རང་གི་གདགས་གཞི་ཚིགས་ཀྱི་ཚོགས་ལ་བརྟེན་ནས་བཏགས་པ་ཡིན་པའི་ཕྱིར་རང་བཞིན་གྱིས་གྲུབ་པ་མེད། 
 
 ཚིགས་ཀྱང་རང་གི་ཆ་སོ་སོར་ཕྱེ་བས་ཏེ་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། ཚིགས་ཀྱི་ཆ་དེ་ཡང་རྡུལ་ཕྲན་དུ་ཕྱེ་བས་ཏེ་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། རྡུལ་ཕྲན་དེའང་ཤར་ལ་སོགས་པའི་ཕྱོགས་ཀྱི་ཆའི་དབྱེ་བ་ཡིས་ཕྱེ་ནས་དཔྱད་ན་རང་བཞིན་གྱིས་གྲུབ་པ་མེད། ཕྱོགས་ཀྱི་ཆའི་དབྱེ་བའང་བདེན་པའི་ཆ་ཤས་དང་བྲལ་བའི་ཕྱིར་རང་བཞིན་གྱིས་གྲུབ་པ་མེད་དོ། །
 
 དེ་དག་དཔེར་ན་ནམ་མཁའ་ཐོགས་རེག་དང་བྲལ་བ་བཞིན་ནོ། །དེ་ལྟར་རང་གི་ཆ་ལ་བཏགས་པ་ཡིན་པ་དེས་ན་རྡུལ་ཕྲན་ཙམ་དེ་ཡང་རང་བཞིན་གྱིས་གྲུབ་པ་མེད་དེ། དེ་ཡོད་ན་རྡུལ་ཕྲན་ཆ་མེད་ཡོད་དགོས་ན། དེ་ལ། དྲུག་གིས་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ཀྱང་གོ་གཅིག་ན། གོང་བུའང་རྡུལ་ཕྲན་ཙམ་དུ་འགྱུར། །ཞེས་པས་གནོད་ལ། དེའི་དོན་ནི་མདོ་སྡེ་པ་སོགས་ཀྱིས་ཕྱི་དོན་རྩོམ་བྱེད་ཀྱི་ཕྲ་རྡུལ་ཆ་མེད་ཡོད་བྱས་པ་ལ་སེམས་ཙམ་པ་ན་རེ། དེ་འདྲའི་དབུས་རྡུལ་ཕྲ་རབ་ལ་ཕྱོགས་བཞི་སྟེང་འོག་གཉིས་ཏེ་དྲུག་ཏུ་ཕྲ་རྡུལ་དྲུག་གིས་ཅིག་ཅར་བསྐོར་བ་ན། དབུས་རྡུལ་དེ་ལ་ཕྱོགས་རྡུལ་དྲུག་ཀ་ལ་རེག་པའི་ཆ་རེ་ཡོད་དམ་མེད། དང་པོ་ལྟར་ན་ཕྱོགས་རྡུལ་དྲུག་ལ་རེག་པའི་ཆ་དྲུག་ཏུ་འགྱུར་བས་ཆ་མེད་ཡིན་པ་འགལ་ལ། གཉིས་པ་ལྟར་ན། རྡུལ་དེ་ཐམས་ཅད་གོ་གཅིག་ཏུ་འགྱུར་བས་རྡུལ་དུ་མ་འདུས་པའི་གོང་བུའང་རྡུལ་ཕྲན་གཅིག་ཏུ་ཐལ་ལོ་ཞེས་ཉི་ཤུ་པ་ལས་གསུངས་པ་སོགས་རྡུལ་ཕྲན་ཆ་མེད་འགོག་བྱེད་ཀྱི་རིགས་པ་རྣམས་ཀྱིས་གནོད་ཚུལ་སྐབས་འདིར་ཡང་འདྲ་བའི་ཕྱིར་རོ། །གསུམ་པ་ནི། དེ་ལྟར་སོགས་རྐང་པ་བཞིས་བསྟན། །དེ་ལྟར་དཔྱད་པ་ན་རྨི་ལམ་གྱི་གནས་སྐབས་ཀྱི་རྟ་གླང་གི་སྣང་བ་ལྟ་བུ་མ་བརྟགས་མ་དཔྱད་ན་ཚུགས་ཐུབ་པ་ཞིག་ཡོད་ཡོད་ལྟར་དུ་སྣང་ཞིང་བརྟགས་ཤིང་དཔྱད་ན་དཔྱད་མི་བཟོད་པ་ཡི་གཟུགས་ཏེ་ལུས་ལ་དེ་ཁོ་ན་ཉིད་ལ་དཔྱོད་པའི་བློ་ལྡན་སུ་ཞིག་ཆགས་ཏེ། འདོད་ཆགས་ཀྱིས་སྒྲོ་བཏགས་པ་ལྟར་གྱི་ལུས་གཙང་བ་དང་། བདེན་འཛིན་གྱིས་སྒྲོ་བཏགས་པ་ལྟར་གྱི་ལུས་བདེན་གྲུབ་ཀྱང་ཅུང་ཟད་མ་གྲུབ་པའི་ཕྱིར་རོ། །གང་གི་ཚེ་ད་ལྟར་ལུས་རང་བཞིན་གྱིས་གྲུབ་པ་ཅུང་ཟད་ཀྱང་མེད་པ་དེ་ཡི་ཚེ་ལུས་དབང་གི་བྱེ་བྲག་ལས་ཕོ་མོའི་དབང་པོ་མི་འདྲ་བའི་ཆ་ནས་བཞག་པའི་སྐྱེས་པ་གང་བུད་མེད་གང་སྟེ་དེ་འདྲའི་གང་ཟག་ཀྱང་རང་བཞིན་གྱིས་གྲུབ་པ་མེད་དེ་ཞེས་རིགས་པ་སྔ་མའི་བྱེད་པ་ལ་བརྟེན་ནས་གང་ཟག་རང་བཞིན་གྱིས་མ་གྲུབ་པར་བསྟན་པའམ། ཡང་ན་གང་ཚེ་དེ་ལྟར་སྤྱིར་ལུས་རང་བཞིན་གྱིས་མེད་པ་ཡིན་པ་
 
 དེ་ཚེ་བྱེ་བྲག་སྐྱེས་པའི་ལུས་གང་དང་བུད་མེད་ཀྱི་ལུས་གང་ཡང་རང་བཞིན་གྱིས་གྲུབ་པ་མེད་དོ་ཞེས་ཆོས་རང་བཞིན་གྱིས་མ་གྲུབ་པར་བསྟན་པ་ཉིད་ལ་སྦྱར་ཀྱང་རུང་ངོ༌།།གཉིས་པ་ཚོར་བ་དྲན་པ་ཉེར་གཞག་སྒོམ་ཚུལ་ལ་གསུམ། ཚོར་བའི་ངོ་བོ་རང་བཞིན་གྱིས་གྲུབ་པ་དག ག་པ། ཚོར་བའི་རྒྱུ་རང་བཞིན་གྱིས་གྲུབ་པ་དགག་པ། ཚོར་བའི་ཡུལ་ཡུལ་ཅན་རང་བཞིན་གྱིས་གྲུབ་པ་དགག་པའོ།།དང་པོ་ནི། སྡུག་བསྔལ་སོགས་རྐང་པ་ཉི་ཤུས་བསྟན། དེ་ལ་ལུས་རང་བཞིན་གྱིས་མིད་པར་མ་ཟད་ཚོར་བ་ཡང་རང་བཞིན་གྱིས་གྲུབ་པ་མེད་དེ། གལ་ཏེ་ཚོར་བ་སྡུག་བསྔལ་ལྟ་བུ་ཞིག་དེ་ཁོ་ན་ཉིད་དུ་གྲུབ་པ་ཡོད་ན། ཤེས་རྒྱུད་གཅིག་ལ་སྡུག་བསྔལ་ལན་ཅིག་སྐྱེས་ཕྱིན་ཆད་དེ་གཞན་དུ་མི་འགྱུར་བར་རྟག་ཏུ་རྒྱུན་མི་འཆད་པར་ཡོད་དགོས་ལ། དེ་ལྟར་ན་ཅི་སྟེ་རབ་དགའ་སྟེ་ཡིད་ཤེས་འཁོར་གྱི་ཡིད་བདེ་དང་གཞན་ཡང་དབང་ཤེས་འཁོར་གྱི་བདེ་བ་སྐྱེ་བ་ལ་མི་གནོད་དེ། དེས་གོ་འགག་ནས་གནོད་དགོས་པས་ཚོར་བ་སིམ་པ་སྐྱེ་བའི་སྐབས་མི་རྙེད་པར་འགྱུར་ན་དེ་མི་འཐད་དེ་བདེ་སྡུག་གཉིས་ཀ་ཕལ་ཆེར་རེས་འགའ་བའི་ཚུལ་དུ་སྐྱེ་བའི་ཕྱིར་རོ། །རང་བཞིན་གྱིས་གྲུབ་ན་དེ་གཞན་དུ་མི་འགྱུར་བར་ཡོད་དགོས་པ་ནི། རྩ་ཤེ་ལས། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་གསུངས་པའི་ཕྱིར། དེས་ནི་ཚོར་བ་སྡུག་བསྔལ་རང་བཞིན་གྱིས་མ་གྲུབ་པར་བསྟན་ནོ། །ཚོར་བ་བདེ་བ་རང་བཞིན་གྱིས་མ་གྲུབ་པར་སྟོན་པ་ལ། རིགས་པ་སྔ་མ་ཁ་སྤོས་ནས། བདེ་བ་དེ་ཉིད་དུ་ཡོད་ན་ཞེས་བཀག་པས་ཀྱང་ཆོག་མོད། འདིར་རིགས་པ་ཟུར་པ་མཛད་པ་ནི། རིགས་པའི་སྒོ་མི་འདྲ་བས་ཕན་ཚུན་མཚོན་ནས་འགོག་ཚུལ་ཤེས་པའི་ཕྱིར་རོ། །
 
 དེ་ལ་སྡུག་བསྔལ་དུ་མ་ཟད་བདེ་བ་ཡང་རང་བཞིན་གྱིས་གྲུབ་པ་ཡོད་ན་བུ་ཤི་བའི་མྱ་ངན་གྱིས་སེམས་གདུངས་པ་དང་ནད་ཀྱིས་མནར་སོགས་ལ་ཁ་ཟས་ཞིམ་པོ་ཟོས་པ་དང་གོས་མཛེས་པ་གྱོན་པ་སོགས་ཀྱིས་ཅི་སྟེ་དགའ་བ་སྐྱེད་པར་མི་བྱེད་དེ། སྔར་བཟའ་བཏུང་ཞིམ་པོ་སོགས་ཀྱི་རྐྱེན་ལས་བདེ་བ་སྐྱེ་བ་གང་ཞིག་དེ་འདྲའི་རྒྱུ་འབྲས་ཀྱི་འབྲེལ་བ་རང་བཞིན་གྱིས་གྲུབ་ན་དུས་ནམ་གྱི་ཚེ་ཡང་རྒྱུ་ཞིམ་སོགས་ལས་འབྲས་བུ་བདེ་བ་སྐྱེ་རིགས་པའི་ཕྱིར་དང༌།བདེ་བ་རང་བཞིན་གྱིས་གྲུབ་ན་དེ་སྐྱེ་བ་འགལ་རྐྱེན་བྲལ་བ་སོགས་ལ་མི་ལྟོས་དགོས་པའི་ཕྱིར། དེ་ལ་ཁོ་ན་རེ། མྱ་ངན་གྱིས་གདུངས་དུས་སུ་ཞིམ་པོ་ཟོས་པ་སོགས་ཀྱི་རྐྱེན་གྱིས་བདེ་བ་དེ་སྐྱེ་མོད་ཀྱང་། སྡུག་བསྔལ་སྟོབས་དང་ལྡན་པས་བདེ་བ་དེ་ཟིལ་གྱིས་མནན་པའི་ཕྱིར་ན་གལ་ཏེ་དེ་ཡི་ཚེ་བདེ་བ་དེ་མྱོང་བ་མ་ཡིན་ནོ་ཞེ་ན། གང་ཞིག་དེ་འདྲའི་བདེ་བ་དེ་ཉམས་སུ་མྱོང་བའི་བདག་ཉིད་ཅན་མིན་ན། 
 
 དེ་ནི་ཚོར་བ་བདེ་བ་ཇི་ལྟར་ཡིན་ཏེ་ཚོར་བ་ཡིན་ན་ཉམས་སུ་མྱོང་བའི་མཚན་ཉིད་ཅན་ཡིན་དགོས་པའི་ཕྱིར་རོ། །དེ་ལྟར་འཇུག་པ་ལས། ཚོར་བ་མྱོང་བའི་མཚན་ཉིད་ཅན། །ཅེས་སོ། །བདེ་བ་སྟོབས་ལྡན་གྱིས་སྡུག་བསྔལ་ཟིལ་གྱིས་མནན་ཞེ་ནའང༌། ལན་དེ་བཞིན་སྦྱར་རོ།།གལ་ཏེ་བདེ་བ་སྟོབས་ལྡན་སྐྱེས་པའི་ཚེ་ཚོར་བ་སྡུག་བསྔལ་ཕྲ་མོ་ཉིད་དུ་ཡོད་པས་ཆེར་མ་མྱོང་བ་ཡིན་གྱིས་ཅུང་ཟད་ཀྱང་མ་མྱོང་བ་མིན་ནོ་ཞེ་ན། འོ་ན་དེ་དུས་སྡུག་བསྔལ་ཕྲ་མོ་ཡོད་ན། བདེ་བ་སྟོབས་ལྡན་དེས་སྡུག་བསྔལ་མ་བསལ་བས་ན་སྡུག་བསྔལ་ལ་གནོད་པ་ཅི་ཞིག་བྱས་ནས་བདེ་བ་སྟོབས་ལྡན་མྱོང་བར་འཇོག་པ་ཡིན་ཞེས་དྲིས་པ་ན། བདེ་བ་སྟོབས་ལྡན་འདིས་སྡུག་བསྔལ་འདི་ཡི་རགས་པ་བསལ་བའི་ཆ་ནས་གནོད་པ་བྱས་པ་མིན་ནམ་སྟེ་ཡིན་ལ། སྡུག་བསྔལ་ཕྲ་མོ་དེ་ཡང་ནི་སྡུག་བསྔལ་དེ་ལས་གཞན་དགའ་བ་ཕྲ་མོ་ཙམ་ཡིན། ཞེས་སམ། 
 
 ཡང་ན། དེ་ནི་དེ་ལས་གཞན་དགའ་ཙམ་ཞེས་པའི་དོན་སྡུག་བསྔལ་ཕྲ་མོ་དེ་ནི་བདེ་བ་སྟོབས་ལྡན་དེ་ལས་གཞན་དགའ་བ་ཕྲ་མོ་ཙམ་ཡིན་ནོ་ཞེ་ན། མི་རིགས་ཏེ། བདེ་བ་ཕྲ་མོ་ཉིད་དེ་ཡང་བདེ་བ་དེའི་མཚན་ཉིད་ཅན་ཡིན་པས་ཕྲ་ནའང་བདེ་བ་ཡིན་དགོས་པས་སྡུག་བསྔལ་ཡོད་པར་མི་འགྲུབ་བོ། །ཞེས་སམ། ཡང་ན། ཕྲ་ཉིད་དེ་ཡང་དེའི་ཞེས་པའི་དོན་བདེ་བ་སྟོབས་ལྡན་མྱོང་བའི་དུས་སུ་སྡུག་བསྔལ་ཡོད་པར་མི་འགྲུབ་སྟེ་སྡུག་བསྔལ་ཕྲ་མོ་ཉིད་ཡོད་ཅེས་པ་དེ་ཡང་བདེ་བ་དེའི་ངོ་བོར་ཡོད་པར་ཁྱོད་འདོད་པས་སོ་ཞེས་འཆད་དོ།།ཡང་སྔར་བདེ་བ་རང་བཞིན་གྱིས་གྲུབ་པ་ཡོད་ན་བུ་ཤི་བའི་མྱ་ངན་གྱིས་གདུངས་པ་སོགས་ལ་ཟས་ཞིམ་པོ་སོགས་ཟོས་པས་ཅི་སྟེ་དགའ་བར་མི་བྱེད་ཅེས་པའི་སྐྱོན་སྤོང་ལ། གལ་ཏེ་མྱ་ངན་གྱིས་གདུངས་པ་ན་ཞིམ་པོ་ཟོས་པ་སོགས་སྡུག་བསྔལ་དང་འགལ་བའི་རྐྱེན་བདེ་བ་སྐྱེས་པས་ན་དེའི་ཚེ་སྡུག་བསྔལ་སྐྱེས་པ་མིན་པས་སྡུག་བསྔལ་མེད་དོ་ཞེ་ན་ནི། 
 
 འདི་ནི་བདེ་བའོ་འདི་ནི་སྡུག་བསྔལ་ལོ་ཞེས་བདེ་སྡུག་གི་ཚོར་བར་རྟོག་པ་དེས་མངོན་པར་ཞེན་ཅིང་བཏགས་པ་ཙམ་ཉིད་ཡིན་གྱི་རང་ངོས་ནས་གྲུབ་པ་མ་ཡིན་ནོ་ཞེས་བྱ་བར་གྲུབ་པ་མིན་ནམ་སྟེ་ཡིན་པར་ཐལ། བཟའ་བཏུང་གཅིག་ཉིད་ཀྱང་རྟོག་པའི་དབང་གིས་བདེ་སྡུག་གཉིས་ཀའི་རྒྱུ་དམིགས་པའི་ཕྱིར། དེའི་ཚུལ་ནི། བཀྲེས་སྐོམ་གྱིས་ཉེན་པས་བཟའ་བཏུང་བསྟེན་པ་ན་རེ་ཞིག་བདེ་སྣང་སྐྱེ་ཡང་ཧ་ཅང་བསྟེན་ཆེས་ན་སྡུག་བསྔལ་སྐྱེད་པ་བཞིན་ནོ།།ད་ནི་ཚོར་བ་རང་བཞིན་མེད་པར་སྒོམ་པའི་རྣལ་འབྱོར་ལ་གནས་པར་གདམས་པ་ནི། དེ་ལྟར་ཚོར་བ་རང་གི་ངོ་བོ་ལ་བརྟགས་ན་བདེན་པར་མ་གྲུབ་པ་དེ་ཉིད་ཀྱི་ཕྱིར་ན་ཚོར་བ་བདེན་པར་འཛིན་པ་འདི་ཡི་ནི་གཉེན་པོར་ཚོར་བ་བདེན་མེད་ཉིད་དུ་རྣམ་པར་དཔྱད་པའི་རྣལ་འབྱོར་འདི་བསྒོམ་པར་བྱ་སྟེ།འདི་ནི་ཚོར་བ་བདེན་འཛིན་དང་འཛིན་སྟངས་དངོས་སུ་འགལ་བའི་གཉེན་པོ་སྟོབས་ལྡན་ཡིན་པའི་ཕྱིར་རོ། དེ་སྒོམ་ཚུལ་ནི། སོ་སོར་རྟོག་པའི་ཤེས་རབ་ཀྱིས་ཚོར་བའི་བཏགས་དོན་ལ་རྣམ་པར་བརྟགས་ཤིང་དཔྱད་པའི་ཞིང་ས་ལས་བྱུང་བ་ཡི་ཞེས་ཏེ་སྟོངཉིད་ལ་དམིགས་པའི་ལྷག་མཐོང་དང༌། དེ་ལྟར་དཔྱད་དོན་ལ་རྩེ་གཅིག་ཏུ་མཉམ་པར་འཇོག་པ་སྟོང་ཉིད་སྒོམ་པའི་བསམ་གཏན་ཏེ་ཞི་གནས་གོམས་པར་བྱས་ན་རྣལ་འབྱོར་པ་ཡི་རྟོགས་པའི་ལུས་འཕེལ་ཞིང་རྒྱས་པར་བྱེད་པའི་ཕྱིར་ཟས་ཞེས་བྱ་སྟེ། །ཐ་མལ་པའི་ཞིང་ས་ལས་བྱུང་བའི་ཟས་ཀྱིས་ལུས་རྒྱས་པར་བྱེད་པ་བཞིན་ནོ། །ཏིང་ངེ་འཛིན་གྱིས་ནི་ཐ་མལ་གྱི་ལུས་ཀྱང་རྒྱས་པར་བྱེད་པའི་ཕྱིར་རྒྱས་བྱུང་གི་ཟས་སུའང་བཤད་དོ།། སྤྱིར་ཇི་ལྟ་ཇི་སྙེད་གཉིས་ཀ་ལ་དམིགས་པའི་ཞི་ལྷག་གཉིས་གཉིས་ཡོད་པ་ལས། འདིའི་སྔ་མ་ནི་ཇི་ལྟ་བ་ལ་དམིགས་པའི་ལྷག་མཐོང་དང་ཕྱི་མ་ནི་ཇི་ལྟ་བ་ལ་དམིགས་པའི་ཞི་གནས་སོ། །ལྷག་མཐོང་མ་བརྟེན་ནས་ཞི་གནས་སྒོམ་པར་བཤད་པ་འདི་ནི་ལྷག་མཐོང་རྗེས་མཐུན་པའི་དབང་དུ་བྱས་པའམ། ཡང་ན་ཞི་ལྷག་གཉིས་ཀ་གྲུབ་ཟིན་ཞིག་གིས་དེ་ལྟར་སྒོམ་པར་ཡོད་པ་ལྟར་བཤད་ཀྱི། སྤྱིར་ནི་ལྷག་མཐོང་མཚན་ཉིད་པའི་སྔོན་དུ་ཞི་གནས་འགྲོ་དགོས་ཤིང་ཞི་གནས་མཚན་ཉིད་པ་མ་གྲུབ་པར་ལྷག་མཐོང་མི་༌ཙམ་འགྲུབ་པར་གསུངས་ཤིང་། གཞུང་འདིའི་བསམ་གཏན་ལེའུར་ཡང་། ཞི་གནས་རབ་ཏུ་ལྡན་པའི་ཞེས་སོགས་གསུངས་པའི་ཕྱིར་རོ། །སྐབས་འདིར་ཟིན་བྲིས་ཆུང་བ་ལས། འདིར་བསླབ་བཏུས་སུ་མདོ་དྲངས་པ་ལས། བྱང་ཆུབ་སེམས་དཔས་ཚོར་བ་དྲན་པ་ཉེར་གཞག་སོགས་སྒོམ་པའི་ཚེ་དོན་དམ་པ་དང༌། ཀུན་རྫོབ་པའི་ཉམས་ལེན་གཉིས་བྱེད་པར་གསུངས་པའི་ཀུན་རྫོབ་པའི་ཉམས་ལེན་ནི། རང་ཉིད་ཀྱི་རྒྱུད་ལ་ཚོར་བ་བདེ་བ་སྐྱེས་པ་ན། སེམས་ཅན་གཞན་རྣམས་ལ་སྙིང་རྗེ་སྐྱེ་སྟེ། དེ་ཡང་རང་ཉིད་ལ་ཚོར་བ་བདེ་བ་སྐྱེས་ཀྱང་དེ་བདེན་འཛིན་གྱི་དམིགས་གཏད་ཐམས་ཅད་སྟོང་ཉིད་རྟོགས་པས་གཞི།པས་དེ་ལ་སྲེད་པ་མི་སྐྱེ་ལ་སེམས་ཅན་གཞན་ལ་ལྟ་བ་དེ་མེད་པས་དེ་ལས་སྲེད་པ་སྐྱེ་བ་མཐོང་བའི་ཕྱིར་ལས་དང་། སྲེད་པའི་བདེ་བ་ཙམ་ནི། རིན་ཆེན་ཕྲེང་བ་ལས། གཡན་པ་ཕུག་ན་བདེ་བ་སྟེ། །ཞེས་སོགས་གསུངས་པ་ལྟར་བདེ་བ་ལྟར་སྣང་ཡིན་ལ། བདེ་བའི་མཆོག་ནི་སྲེད་པ་ཟད་པ་ཡིན་ཏེ། བདེ་བ་ཀུན་གྱི་ནང་ནས་སྲིད་ཟད་པ་ཞེས་སོགས་གསུངས་པ་ལྟར་རོ། །དེ་བཞིན་དུ་ཚོར་བ་སྡུག་བསྔལ་མྱོང་ནའང་སྙིང་རྗེ་སྐྱེ་བ་སོགས་ལ་སྦྱར་རོ་ཞེས་གསུངས་སོ།།
 
 ག ཉིས་པ་ནི། གལ་ཏེ་སོགས་རྐང་པ་ཉེར་བཞིས་བསྟན། །འདིར་ཚོར་བའི་རྒྱུ་རེག་པ་བདེ་གྲུབ་བཀག་པའི་སྒོ་ནས་འབྲས་བུ་ཚོར་བ་ལ་བདེན་ཞེན་འགོག་པ་ཡིན་ལ། རེག་པ་ཞེས་བྱ་བ་དེ་ཐ་སྙད་ཙམ་དུ་ཡུལ་དབང་རྣམ་ཤེས་གསུམ་འདུས་པའམ་ཕྲད་ནས་ཡུལ་ཡོངས་སུ་གཅོད་པ་དེ་ཡིན་ཀྱང་། དེ་ཉིད་ཀྱི་བཏགས་དོན་བཙལ་ན་མི་རྙེད་པའི་ཕྱིར་རང་བཞིན་གྱིས་མ་གྲུབ་བོ།།དེ་ལ་ཐོག་མར་དབང་དོན་ཕྲད་པ་རང་བཞིན་གྱིས་གྲུབ་པ་འགོག་པ་ནི། གལ་ཏེ་དབང་དོན་གཉིས་ཕྲད་པ་རང་བཞིན་གྱིས་ཡོད་ན། མིག་སོགས་ཀྱི་དབང་པོའི་རྡུལ་དང༌། གཟུགས་སོགས་དོན་གྱི་རྡུལ་ཕྲ་རབ་གཉིས་ཕྲད་པའི་ཚེ་དེ་གཉིས་ལ་བར་ཡོད་དམ་མེད། བར་དང་བཅས་པ་ཡིན་ན། རྡུལ་དེ་དག་གང་དུ་འཕྲད་པར་འགྱུར་ཏེ། མ་ཕྲད་པར་ཐལ། བར་དང་བཅས་པར་འདོད་པ་གངཞིབ་བར་དེར་ཉིན་མོ་སྣང་རྡུལ་དང་མཚན་མོ་མུན་རྡུལ་གྱིས་ཆོད་པའི་ཕྱིར། བར་མེད་ན་ཡང་དེ་ལ་ཕྲད་པ་མི་འཐད་དེ། གྲུབ་མཐའ་འོག་མ་དག་རྡུལ་ཕྲན་ཆ་མེད་འདོད་པས། དེ་འཕྲད་པ་ན་ཕྲད་མ་ཕྲད་ཀྱི་ཆ་གཉིས་ཡོད་ན་ཆ་མེད་དུ་འདོད་པའི་དམ་བཅའ་ཉམས་ཤིང༌། ཆ་གཉིས་མེད་ན་བདག་ཉིད་ཐམས་ཅད་ཀྱིས་ཐམས་ཅད་དུ་ཕྲད་དགོས་ལ། གོ་ས་གནོན་ནུས་ཀྱི་རྡུལ་གཉིས་དེ་ལྟར་ཕྲད་ན་གོ་ས་གཅིག་ཏུ་འདྲེས་པས་རྡུལ་གཅིག་ཉིད་དུ་འགྱུར་བས། དེ་ལ་ཕྲད་པ་པོ་གང་ཞིག་འཕྲད་བྱ་གང་དང་ཕྲད་པར་འགྱུར་ཏེ་འཕྲད་བྱ་ཕྲད་བྱེད་གཉིས་མ་དམིགས་པའི་ཕྱིར་རོ།།
 
 རྡུལ་ཕྲན་ཕན་ཚུན་དེ་ལྟར་ཕྲད་པ་མེད་པའི་རྒྱུ་མཚན་ནམ་རྟགས་སྒྲུབ་པ་ནི། ཆ་མེད་ཀྱི་རྡུལ་ཕྲན་གཅིག་ཆ་མེད་ཀྱི་རྡུལ་ཕྲན་གཞན་ལ་འཇུག་པའམ་ཐིམ་པ་མེད་པའི་ཕྱིར་ཏེ། རྡུལ་དེ་དག་ནི་གཅིག་ལ་གཅིག་འཇུག་རུང་བའི་བར་སྐབས་སྟོང་པ་མེད་པའི་ཕྱིར་དང་། ཕན་ཚུན་བོང་ཚོད་ཆེ་ཆུང་མཉམ་པ་ཡིན་པའི་ཕྱིར་རོ།།ཁྱོབ་པ་སྒྲུབ་པ་ནི། གལ་ཏེ་རྡུལ་ཕྲན་རྡུལ་ཕྲན་ལ་ཞུགས་ཤིང་ཐིམ་པ་ཡོད་ན་གོང་བུའང་རྡུལ་ཕྲན་ཙམ་དུ་འགྱུར་ལ། རྡུལ་ཕྲན་རྡུལ་ཕྲན་ལ་མ་ཞུགས་ཤིང་མ་ཐིམ་པ་ན་རང་རང་གི་གོ་ས་ན་སོ་སོར་གནས་དགོས་པས་དེ་ལ་འདྲེས་པ་མེད་པས་ཁྱབ་ཅིང་། མ་འདྲེས་པའི་ཆ་མེད་པ་ལ་ཕྲད་པ་མེད་པས་ཁྱབ་བོ། །
 
 དེས་ན་ཆ་ཐ་དད་མེད་པ་ལའང་ཕྲད་པ་ཞེས་བྱ་བ་ཇི་ལྟར་འཐད་པར་འགྱུར་ཏེ། ཕྲད་པ་དང་ནི་ཆ་མེད་པར་ཡོད་པ་གཉིས་གཞི་གཅིག་ལ་འདུ་བ་མི་སྲིད་པས་དེ་འདྲ་ཚད་མས་མ་མཐོང་བའི་ཕྱིར། གལ་ཏེ་ཁྱོད་ཀྱིས་དེ་ལྟར་ཡོད་པ་མཐོང་ན་འདིའོ་ཞེས་ངེད་ལ་བསྟན་པར་གྱིས་ཤིག་ཅེས་པ་སྟེ། དེ་འདྲ་མེད་པའི་ཕྱིར་སྟོན་མི་ནུས་སོ།།
 
 རྣམ་ཤེས་ལ་ཕྲད་པ་རང་བཞིན་གྱིས་གྲུབ་པ་འགོག་པ་ནི། དེ་ལྟར་བརྟགས་པས་དབང་དོན་གྱི་རྡུལ་གཉིས་ཕྲད་པ་མེད་ཀྱང་། མིག་གི་རྣམ་ཤེས་སོགས་དང་གཟུགས་སོགས་ཀྱི་རྡུལ་དེ་དག་ཕྲད་དོ་ཞེ་ན། རྣམ་ཤེས་ལུས་སམ་གཟུགས་མེད་པ་ལ་ནི་ཆ་མེད་ཀྱི་རྡུལ་ཕྲན་དང་ཕྲད་པ་འཐད་པ་མ་ཡིན་པ་ཉིད་དེ་གཟུགས་མེད་པའི་ཕྱིར་རོ།་དེ་དག་ནི་རྡུལ་ཕྲན་ལ་ཕྲད་པ་དགག་པ་ཡིན་ལ། རགས་པ་ལ་ཕྲད་པ་དགག་པ་ནི། དེ་ལྟར་རྡུལ་ཕྲན་ལ་ཕྲད་པ་མེད་ཀྱང་རྡུལ་ཕྲན་ཚོགས་པའི་རགས་པ་ལ་ཕྲད་པ་ཡོད་དོ་ཞེ་ན། རྡུལ་དུ་མ་ཚོགས་པའི་རགས་པའང་ཕན་ཚུན་ཕྲད་པ་རང་བཞིན་གྱིས་མེད་དེ། རགས་པ་ཕན་ཚུན་བདེན་པའི་དངོས་པོ་མེད་པའི་ཕྱིར་ཏེ། སྔར་ནི་ཇི་ལྟར། །ལུས་ནི་རྐང་པ་བྱིན་པ་མིན་ཞེས་སོགས་ཀྱི་སྐབས་སུ་ཆ་ཅན་གྱི་ལུས་རགས་པ་ནས་ཆ་ཤས་རྡུལ་ཕྲན་གྱི་བར་གྱི་བཏགས་དོན་ལ་རྣམ་པར་དཔྱད་ནས། གང་ལའང་རང་བཞིན་གྱིས་གྲུབ་པ་བཀག་ཟིན་པ་བཞིན་ནོ། །
 
 དེ་ལྟར་ཡུལ་དབང་རྣམ་ཤེས་གསུམ་ཕྲད་པ་རང་བཞིན་གྱིས་མེད་ན། དེ་ལས་བྱུང་བའི་རེག་པ་རང་བཞིན་གྱིས་གྲུབ་པའང་ཡོད་པ་མིན་ལ། དེ་ལྟར་ན་རྒྱུ་རེག་པ་རང་བཞིན་གྱིས་གྲུབ་པ་ཡོད་པ་མིན་ན་འབྲས་བུ་ཚོར་བ་རང་བཞིན་གྱིས་གྲུབ་པ་རྒྱུ་གང་ལས་འབྱུང་བར་འགྱུར་ཏེ་རྒྱུ་བརྫུན་པ་ལས་འབྲས་བུ་བདེན་གྲུབ་སྐྱེད་པའི་ནུས་པ་མེད་ཅིང༌། འབྲས་བུ་བདེན་གྲུབ་ཀྱང་རྒྱུ་བརྫུན་པ་ལས་འབྱུང་མི་སྲིད་པའི་ཕྱིར། དེ་ལྟར་ཡང་། རིན་ཆེན་ཕྲེང་བ་ལས། །གང་གི་ས་བོན་བརྫུན་པ་དེའི། །སྐྱེ་བ་བདེན་པ་ག་ལ་ཞིག ། ཅེས་གསུངས་པ་ལྟར་རོ། །དེ་ལྟར་ཚོར་བ་བདེན་པར་མེད་ན་གསོག་སྲུང་འཐབ་རྩོད་སོགས་འབད་རྩོལ་གྱི་ངལ་བ་ཆེན་པོ་འདི་དགོས་པ་ཅི་ཡི་དོན་དུ་ཡིན་ཏེ་དོན་མེད་པས་སོ། །སྡུག་བསྔལ་སྤོང་བ་དང་བདེ་བ་སྒྲུབ་པའི་ཆེད་དུའོ་ཞེ་ན། སྡུག་བསྔལ་གང་གིས་གང་ཟག་གང་ལ་གནོད་པར་འགྱུར་ཏེ་གནོད་བྱ་གནོད་བྱེད་གཉིས་ཀ་རང་བཞིན་གྱིས་མ་གྲུབ་པའི་ཕྱིར། བདེ་བ་ལའང་། གང་གིས་གང་ལ་ཕན་པར་འགྱུར་ཞེས་སྦྱར་རོ། །འགྲེལ་པ་དང་ཟིན་བྲིས་སོགས་དང་བསྟུན་ན། གང་ལས་གང་ལ་གནོད་པར་འགྱུར་ཞེས་ཡོད་པ་འདྲའོ། །སྐབས་འདིར་ཟིན་བྲིས་ལས། འཇིག་རྟེན་འདིར་ནི་སྡུག་བསྔལ་ཕྱིར་བཅོས་ཀྱི་བདེ་བ་ཙམ་ཞིག་ཡོད་ཀྱི་སྡུག་བསྔལ་རང་མཚན་པ་ཡོད་པ་ལྟར་བདེ་བ་རང་མཚན་པ་ནི་མེད་དོ། །དེའང་དཔེར་ན་གྲང་བས་ཉེན་པས་ཉི་མ་ལ་བསྡད་པའི་ཚེ་གྲང་བའི་སྡུག་བསྔལ་ཤུགས་ཆུང་ངུར་སོང་བའི་གནས་སྐབས་དེར་སིམ་པར་མྱོང་བའི་མྱོང་བྱེད་དེ་ཚོར་བ་བདེ་བ་ཡིན་གྱི། དེའི་ཚེ་ཡང་གྲང་བས་ཉེན་པའི་སྡུག་བསྔལ་ཡོད་དེ་སྡུག་བསྔལ་དེ་ཟད་མ་ཐག་བར་མ་ཆད་དུ་ཚ་བའི་སྡུག་བསྔལ་གྱི་མགོ་བརྩམ་འོང་བའི་ཕྱིར། དེས་ན་བདེ་བར་འདོགས་པའི་གཞིར་སྡུག་བསྔལ་དགོས་ལ་སྡུག་བསྔལ་གྱི་བློ་སྐྱེ་བའི་གཞིར་བདེ་བ་མི་དགོས་པས་སོ། །དཔེར་ན་སྔོན་པོ་དང་རིང་ཐུང་བཞིན་ནོ། །ཞེས་གསུངས་སོ། །
 
 ཚོར་བ་བདེན་མེད་དུ་རྟོགས་པས་སྲེད་པ་ལྡོག་པར་བསྟན་པ་ནི། གང་གི་ཚེ་སྔར་གྱི་གང་ཟག་བདེན་གྲུབ་འགོག་པའི་རིགས་པས་ཚོར་བ་ཉམས་སུ་མྱོང་བ་པོ་སུ་འགའ་ཡང་རང་བཞིན་གྱིས་གྲུབ་པ་མེད་པར་གཏན་ལ་ཕབ་ཅིང་། ཚོར་བ་བདེན་གྲུབ་འགོག་པའི་རིགས་པས་མྱང་བྱ་ཚོར་བའང་རང་བཞིན་གྱིས་གྲུབ་པ་ཡོད་པ་མ་ཡིན་པར་གཏན་ལ་ཕབ་ཟིན་པ་དེ་ཡི་ཚེ་ཚོར་བྱ་ཚོར་བྱེད་རང་བཞིན་མེད་པའི་གནས་སྐབས་འདི་མཐོང་ཞིང་ཁོང་དུ་ཆུད་ནས་ནི་སྲེད་པ་ཅི་ཕྱིར་ལྡོག་པར་མི་འགྱུར་ཏེ། བདེ་བ་ཐོབ་འདོད་ཀྱི་སྲེད་པ་དང་སྡུག་བསྔལ་དང་འབྲལ་འདོད་ཀྱི་སྲེད་པ་དག་ནི་ཚོར་བ་བདེན་འཛིན་གྱི་སྟོབས་ཀྱིས་འདྲེན་པའི་ཕྱིར་རོ། །སྤྱིར་ལུས་མི་གཙང་བ་ཚོར་བ་སྡུག་བསྔལ་བ་སོགས་སྒོམ་པའི་དྲན་པ་ཉེར་གཞག་ཀྱང་གདུལ་བྱ་འགའ་ཞིག་བདག་མེད་ཕྲ་མོ་ལ་བཀྲི་བའི་ཕྱིར་གསུངས་ཀྱང༌། ཚོར་བའི་རང་མཚན་སྡུག་བསྔལ་དང་སྤྱི་མཚན་གང་ཟག་གི་བདག་རགས་པ་དག་བཀག་ཙམ་གྱི་བདག་མེད་བསྒོམས་པས་ནི་ཚོར་བ་བདེན་འཛིན་གྱི་དམིགས་གཏད་བཤིག་མི་ནུས་ཤིང་ཚོར་བ་ལས་སྲེད་པ་སྐྱེ་བའང་དགག་མི་ནུས་པ་དེའི་ཕྱིར་ཚོར་བ་བདེན་མེད་མ་རྟོགས་ན་དེར་བདེན་འཛིན་འགོག་མི་ནུས། དེར་བདེན་པར་ཞེན་ན་སྲིད་པའང་ལྡོག་མི་ནུས་པས། སྔར། ཚོར་བའི་རྐྱེན་གྱིས་སྲེད་པ་ཡིན། །ཞེས་སོགས་གསུངས་པའི་རྒྱུ་མཚན་ཡང་འདིའོ། །ཚོར་བ་བདེན་འཛིན་གྱི་དམིགས་གཏད་བཤིག་ནས་བདེན་མེད་དུ་རྟོགས་ན་སྲེད་པ་ལྡོག་པ་ལ་དགོངས་ནས་བསླབ་བཏུས་སུ་བློ་གྲོས་མི་ཟད་པའི་མདོ་དྲངས་ནས་ཚོར་བ་བདེན་མེད་དུ་སྒོམ་པའི་དྲན་པ་ཉེར་གཞག་སྒོམ་ཚུལ་གསུངས་སོ།། །
 
 གསུམ་པ་ནི། མཐོང་བའམ་སོགས་རྐང་པ་བཅུ་གཉིས་ཀྱིས་བསྟན། དེ་ལ་མཐོང་ཐོས་སོགས་ཚོར་བ་སྐྱེ་བའི་ཡུལ་རང་བཞིན་གྱིས་མ་གྲུབ་པར་སྟོན་པ་ནི། མིག་ཤེས་ཀྱིས་གཟུགས་མཐོང་བའམ་ནི་ལུས་ཤེས་ཀྱིས་རེག་བྱ་རེག་པ་ཡང་རུང་སྟེ་ཚོར་བ་སྐྱེ་བའི་ཡུལ་ཐམས་ཅད་ཀྱང་སྣང་བ་ལྟར་མ་གྲུབ་པས་བརྫུན་པ་རྨི་ལམ་སྒྱུ་འདྲའི་བདག་ཉིད་ཀྱིས་བདེན་པར་མེད་ན་དམིགས་རྐྱེན་དེ་དག་གིས་བསྐྱེད་པའི་ཚོར་བ་ལའང་བདེན་གྲུབ་ཇི་ལྟར་ཡོད་དེ། ཡུལ་བརྫུན་པས་ཡུལ་ཅན་བདེན་པ་སྐྱེད་མི་རིགས་པའི་ཕྱིར་རོ། །འདིས་ནི་ཡུལ་བདེན་པར་མེད་པས་ཡུལ་ཅན་ཡང་བདེན་གྲུབ་མི་སྲིད་པར་བསྟན་ཏོ།།ཚོར་བའི་ཡུལ་ཅན་རང་བཞིན་གྱིས་མ་གྲུབ་པར་སྟོན་པ་ནི། མྱོང་བྱེད་ཀྱི་སེམས་དང་ལྷན་ཅིག་སྐྱེས་པའི་ཕྱིར་ན་དུས་མཉམ་པའི་མྱངབྱའི་ཚོར་བ་ཡང་སེམས་དེ་ཡིས་རང་བཞིན་གྱིས་མཐོང་བའམ་མྱོང་བ་མ་ཡིན་ནོ། །དེ་གཉིས་མྱང་བྱ་མྱོང་བྱེད་ཡིན་པས་རྒྱུ་འབྲས་ཡིན་དགོས་ལ། དེ་གཉིས་རང་བཞིན་གྱིས་གྲུབ་ན་ཕན་ཚུན་རྫས་ཐ་དད་དུས་མཉམ་ཡིན་པའི་ཕྱིར་དང༌། འབྲེལ་མེད་དོན་གཞན་ཡིན་པའི་ཕྱིར་རྒྱུ་འབྲས་སུ་མི་རུང་ངོ༌། །
 
 ཚོར་བའི་སྔར་སྐྱེས་པའི་སེམས་དེས་ཚོར་བ་དེ་མྱོང་བ་མ་ཡིན་ཏེ་མྱང་བྱ་ཚོར་བ་དེ་ད་དུང་མ་སྐྱེས་པའི་ཕྱིར་དང༌། ཕྱི་མར་སྐྱེས་པས་ཀྱང་ཚོར་བ་དེ་དྲན་པར་འགྱུར་གྱི་མྱོང་བ་མ་ཡིན་ཏེ་མྱང་བྱའི་ཚོར་བ་དེ་འགགས་ཟིན་པའི་ཕྱིར། དོན་བསྡུ་བ་ནི། ཚོར་བ་རང་གིས་བདག་རང་ཉིད་མྱོང་བ་མིན་པ་ནི་རང་རིག་བཀག་ཟིན་པས་འགྲུབ་ལ། མྱོང་བྱེད་དོན་གཞན་དག་གིས་ཀྱང་མྱོང་བ་མ་ཡིན་ཏེ་རང་བཞིན་གྱིས་གྲུབ་པའི་གཞན་ཡིན་ན་མྱང་བྱ་མྱོང་བྱེད་ཀྱི་འབྲེལ་བ་མེད་པའི་དོན་གཞན་ཡིན་དགོས་པའི་ཕྱིར་རོ། །
 
 དེ་དག་གིས་ནི་ཚོར་བ་མྱོང་བྱེད་ཀྱི་སེམས་བདེན་པར་མེད་པས་མྱབྱ་ཚོར་བའང་བདེན་མེད་དུ་བསྟན་ཏོ། །ཚོར་བ་མྱོང་མཁན་གྱི་གང་ཟག་ཀྱང་བདེན་མེད་དུ་སྟོན་པ་ནི། དེ་ལྟར་མྱང་བྱ་ཚོར་བ་བདེན་པར་མེད་པར་མ་ཟད་ཚོར་བ་པོ་སེམས་དང་ལྡན་པའི་གང་ཟག་བདེན་གྲུབ་འགའ་ཡང་རང་བཞིན་གྱིས་ཡོད་པ་མིན་ཏེ། གང་ཟག་བདེན་གྲུབ་བཀག་ཟིན་པས་རྒྱུ་མཚན་དེས་ན་ཚོར་བ་དེ་ཁོ་ན་ཉིད་དུ་གྲུབ་པ་མིན་ནོ། །དེ་ལྟར་རང་བཞིན་གྱིས་བདག་ཏུ་གྲུབ་པ་ཅུང་ཟད་ཀྱང་མེད་པའི་ཕུང་པོའི་ཚོགས་པ་འདི་ལ་ཚོར་བ་བདེ་བས་ཕན་པ་དང་སྡུག་བསྔལ་འདི་ཡིས་ཅི་སྟེ་གནོད་པར་བྱ་སྟེ་མྱང་བྱ་མྱོང་བྱེད་ཐམས་ཅད་རང་བཞིན་གྱིས་མ་གྲུབ་པའི་ཕྱིར་རོ།། གསུམ་པ་སེམས་དྲནཔ་ཉེར་གཞག་སྒོམ་ཚུལ་ལ་གཉིས། ཡིད་ཀྱི་ཤེས་པ་རང་བཞིན་གྱིས་གྲུབ་པ་དགག་པ། དབང་ཤེས་ལྔ་རང་བཞིན་གྱིས་གྲུབ་པ་དགག་པའོ།།
 
 དང་པོ་ནི། ཡིད་ནི་སོགས་རྐང་པ་བརྒྱད་ཀྱིས་བསྟན། དེ་ལ་ཡིད་དང་སེམས་དང་རྣམ་ཤེས་གསུམ་ནི་འདིར་དོན་གཅིག་ཡིན་ལ་དེ་ནི་མིག་དབང་སོགས་དབང་པོ་དྲུག་པོ་རྣམས་ལ་རང་བཞིན་གྱིས་མི་གནས་ཤིང༌། གཟུགས་སྒྲ་སོགས་ཡུལ་དྲུག་ལ་རང་བཞིན་གྱིས་གནས་པ་མིན་ལ། ཡུལ་དབང་དེ་དག་གི་བར་ནའང་སྟེ། དེ་གཉིས་ཚོགས་པ་ལའང་རང་བཞིན་གྱིས་གནས་པ་མིན་ནོ། །འདིར་དེ་དག་ལ་མི་གནས་པའི་དམ་བཅའ་ཙམ་ལས་མ་གསུངས་ཀྱང་སྒྲུབ་བྱེད་ནི་འཇུག་པ་ལས་གསུངས་པའི་ཤིང་རྟ་རྣམ་བདུན་གྱི་རིགས་པས་འགོག་ཚུལ་ཤེས་པར་བྱའོ་ཞེས་ཟིན་བྲིས་ལས་གསུངས་པ་ལྟར་རྒྱས་པར་གཞན་དུ་ཤེས་ལ། བསྡུ་ན་གནས་མཁན་ཡིད་དང་གནས་ས་དབང་པོ་སོགས་ཕན་ཚུན་རང་བཞིན་གྱིས་གྲུབ་པའི་གཅིག་དང་ཐ་དད་གང་ཡིན་བརྟགས་ན་གང་ཡང་མི་འཐད་དེ། དེ་འདྲའི་གཅིག་ཡིན་ན་ཐ་དད་གཏན་མེད་ཀྱི་གཅིག་ཡིན་དགོས་པས་དེ་ལ་གནས་ས་གནས་མཁན་སོ་སོར་མི་སྲིད་ལ་དེ་འདྲའི་ཐ་དད་ཡིན་ན་འབྲེལ་མེད་དོན་གཞན་དུ་འགྱུར་བས་གནས་ས་གནས་མཁན་གྱི་འབྲེལ་བ་མི་སྲིད་པའི་ཕྱིར་ཞེས་པ་ལྟ་བུ་གཅིག་ཐ་དད་འགོག་བྱེད་ཀྱི་རིགས་པ་ཙམ་སྦྱར་ནས་བཀག་པས་ཀྱང་ཆོག་གོ།ནང་གློ་སྙིང་སོགས་ལ་ཡང་སེམས་རང་བཞིན་གྱིས་གནས་པ་མིན་ལ། ཕྱི་ལག་པ་སོགས་ལའང་སེམས་རང་བཞིན་གྱིས་གནས་པ་མིན་ཞིང་དེ་དག་ལས་གཞན་དུ་ཡང་ནི་སེམས་རང་བཞིན་གྱིས་རྙེད་པ་མ་ཡིན་ནོ། །ནང་ཞེས་པ་མུ་སྟེགས་འདོད་པའི་ནང༌གི་བྱེད་པའི་སྐྱེས་བུ་ཞེས་འགྲེལ་པ་ལས་སོ། །
 
 སེམས་གང་ཞིག་ལུས་ཀྱི་གཟུགས་ཉིད་མིན་ཞིང་། ལུས་ལས་གཞན་ཚོར་བ་སོགས་ཕུངཔོ་བཞི་པོ་གང་དུ་ཡང་སེམས་རྙེད་པ་མིན་ལ། སེམས་དེ་ལུས་དང་མེ་ཤིང་ལྟར་འདྲེས་པ་མིན་ཞིང་ལུས་ལས་ལོགས་སུའང་ཡན་གར་ངོ་བོས་གྲུབ་པ་འགོར་མེད་པ་དེས་ན་སེམས་དེ་ནི་ཅུང་ཟད་ཀྱང་རང་བཞིན་གྱིས་གྲུབ་པ་མིན་པ་དེའི་ཕྱིར་སེམས་ཅན་ཐམས་ཅད་ཀྱི་༌སེམས་ཀྱི་རང་བཞིན་བདེན་པའི་སྤྲོས་པ་ཐམས་ཅད་དང་བྲལ་བའི་རང་བཞིན་གྱིས་མྱ་ངན་ལས་འདས་པའོ།།ག
 
 གཉིས་པ་ནི། ཤེས་བྱ་སོགས་རྐང་བ་དྲུག་གིས་བསྟན། དེ་ཡང་ཤེས་བྱ་གཟུགས་སོགས་ལྔ་ལས་སྔར་མིག་གི་ཤེས་པ་སོགས་དབང་ཤེས་ལྔ་ཡོད་ན་ཤེས་པ་དེ་ནི་དམིགས་རྐྱེན་ཅི་ལ་དམིགས་ནས་སྐྱེ་སྟེ་དམིགས་རྐྱེན་སྔོན་དུ་མ་སོང་བས་རྐྱེན་དང་རྐྱེན་ཅན་གྱི་གོ་རིམ་འཆོལ་བའི་ཕྱིར། མིག་ཤེས་སོགས་དང་ཤེས་བྱ་གཟུགས་སོགས་དུས་ལྷན་ཅིག་པར་ཡོད་ན་ཡང་། དབང་ཤེས་དེ་དག་ནི་དམིགས་རྐྱེན་ཅི་ལ་དམིགས་ནས་སྐྱེ་སྟེ། དབང་ཤེས་མ་སྐྱེས་བར་དུ་ནི་དམིགས་རྐྱེན་གཟུགས་སོགས་ཀྱང་མི་སྐྱེ་ལ། གཟུགས་སོགས་མ་སྐྱེས་པས་རང་འབྲས་མིག་ཤེས་སོགས་སྐྱེད་མི་ནུས་ཤིང༌། དམིགས་རྐྱེན་གཟུགས་སོགས་སྐྱེས་པ་ན་མིག་ཤེས་སོགས་ཀྱང་སྐྱེས་ཟིན་པས་སྐྱེད་བྱེད་དམིགས་རྐྱེན་གྱི་དགོས་པ་མེད་པའི་ཕྱིར། འདིར་ཤེས་བྱ་རྒྱུ་དང་ཤེས་པ་འབྲས་བུ་ཡིན་ལ། དེས་ན་རྐྱེན་ཅན་སྔོན་དང་རྐྱེན་ཕྱི་ན་ཡོད་པའི་སྔ་ཕྱི་བ་དང་།རྐྱེན་དང་རྐྱེན་ཅན་དུས་མཉམ་པའི་རྒྱུ་འབྲས་ནི་ཐ་སྙད་དུའང་མི་སྲིད་དེ། འབྲས་བུའི་སྔར་མེད་པའི་རྒྱུ་ལ་འབྲས་བུ་ལ་ཕན་པའི་ནུས་པ་མེད་ཅིང་ཕྱིས་ཀྱང་འབྲས་བུ་ལ་ཕན་པ་ཉེ་བར་མི་སྦྱོར་བས་རྒྱུ་རྣམས་ཐམས་ཅད་རང་འབྲས་ཀྱི་སྔར་ཡོད་དགོས་པའི་ཕྱིར་ཏེ། རྣམ་འགྲེལ་ལས། མེད་པ་སྔར་ནུས་མེད་ཕྱིར་དང༌། །ཕྱིས་ཀྱང་ཉེ་བར་མི་སྦྱོར་ཕྱིར། །རྒྱུ་རྣམས་ཐམས་ཅད་སྔར་ཡོད་ཡིན། །ཞེས་གསུངས
 
 འོན་ཏེ་མིག་ཤེས་སོགས་གཟུགས་སོགས་ཤེས་བྱའི་ཕྱིས་ཏེ་རྗེས་སུ་ཡོད་ན་ནི། དེ་ཡི་ཚེ་དབང་པོའི་ཤེས་པ་རྣམས་དམིགས་རྐྱེན་གང་ལས་དོན་དམ་པར་རམ་རང་བཞིན་གྱིས་སྐྱེ་སྟེ་མི་རིགས་པའི་ཕྱིར། ཞེས་དགག་བྱ་ལ་གཏུགས་ནས་འགོག་གི། ཐ་སྙད་ཙམ་དུ་དམིགས་རྐྱེན་སྔོན་དང་རྐྱེན་ཅན་གྱི་ཤེས་པ་ཕྱི་ནས་ཡོད་པའི་རྒྱུ་འབྲས་ཀྱི་རིམ་པས་སྐྱེ་བ་ཡིན་པ་མི་འགོག་གོ།དགག་བྱ་ལ་གཏུགས་ནས་འགོག་ཚུལ་ཡང་། དེ་འདྲའི་སྐྱེ་ཚུལ་གྱི་བཏགས་དོན་བཙལ་ནས་འགོག་བ་སྟེ། གཟུགས་སོགས་སྐད་ཅིག་སྔ་མ་ཞིག་པ་ལས་སྐྱེའམ། མ་ཞིག་པ་ལས་སྐྱེ། དང་པོ་མི་འཐད་དེ། གཟུགས་སོགས་ཞིག་པ་ལུགས་འདིར་སྤྱིར་དངོས་པོ་ཡིན་མོད། འོན་ཀྱང་དེ་དག་གཟུགས་ཀྱི་སྐྱེ་མཆེད་སོགས་མ་ཡིན་པས་མིག་ཤེས་སོགས་སྐྱེད་མི་ནུས་ཏེ། དེ་ནུས་ན་ས་བོན་ཚིག་པས་ཀྱང་མྱུ་གུ་སྐྱེད་པར་འགྱུར་རོ། །མ་ཞིག་པ་ལས་ལྕེ་ན་དུས་གཞན་གྱིས་བར་དུ་ཆོད་མ་ཆོད་གཉིས་ལས་གང་ཡིན། དང་པོ་ལྟར་ན་དམིགས་རྐྱེན་དེ་ལས་རྐྱེན་ཅན་དངོས་སུ་སྐྱེ་མི་སྲིད་པར་འགྱུར་ལ། ཕྱི་མ་ལྟར་ན། བདག་ཉིད་ཐམས་ཅད་ཀྱིས་ཐམས་ཅད་དུ་མ་ཆོད་པ་ཡིན་ན། སྐད་ཅིག་སྔ་ཕྱིའི་དུས་འདྲེས་ནས་གཅིག་ཏུ་འགྱུར་ན་དེ་ལ་རྐྱེན་དང་རྐྱེན་ཅན་སྔ་ཕྱི་བ་མི་སྲིད་པར་འགྱུར་ལ། དུས་ཀྱིས་ཚོད་མ་ཆོད་ཀྱི་ཆ་གཉིས་ཡོད་ན་ཆ་བཅས་སུ་འགྱུར་བས་དེ་ལ་གཅིག་དུ་བྲལ་སོགས་ཀྱི་རིགས་པས་དཔྱད་ན་བདེན་མེད་ཉིད་དུ་འགྲུབ་ཀྱི་བདེན་པར་གྲུབ་པ་མི་སྲིད་དོ།། བཞི་པ་ཆོས་དྲན་པ་ཉེར་གཞག་སྒོམ་ཚུལ་ནི། དེ་ལྟར་སོགས་རྐང་པ་གཉིས་ཀྱིས་བསྟན། ལུས་ཚོར་སེམས་གསུམ་གྱིས་བསྡུས་པའི་དངོས་པོ་ཐམས་ཅད་རང་བཞིན་གྱིས་ཐོག་མར་སྐྱེ་བ་མེད་ཅིང༌། དེས་མཚོན་ནས་མཐར་འགགས་པ་དང་བར་དུ་གནས་པ་རང་བཞིན་གྱིས་གྲུབ་པ་དང་བྲལ་བར་གཏན་ལ་ཕབ་ཟིན་པ་དེ་ལྟར། དེ་དག་ལས་གཞན་པའི་འདུ་ཤེས་ཀྱི་ཕུང་པོ་དང་། འདུ་བྱེད་ཀྱི་ཕུང་པོ་དང་།འདུས་མ་བྱས་ཀྱི་ཆོས་རྣམས་ལས་འདུ་ཤེས་དང་འདུ་བྱེད་ཀྱིས་བསྡུས་པ་ཐམས་ཅད་ཀྱི་སྐྱེ་བ་དང་གནས་པ་དང་འགགས་པའང་རང་བཞིན་གྱིས་མེད་ལ། དེས་ན་རྩ་ཤེ་ལས། འདུས་བྱས་རབ་ཏུ་མ་གྲུབ་པས། །འདུས་མ་བྱས་ནི་ཇི་ལྟར་གྲུབ། །ཅེས་པ་ལྟར། འདུས་མ་བྱས་ཀྱི་ཆོས་རྣམས་ལའང་རང་བཞིན་གྱིས་གྲུབ་པ་ནི་ཚད་མས་རྟོགས་པར་འགྱུར་བ་མ་ཡིན་ནོ། །གཉིས་པ་བདེན་གཉིས་མི་འཐད་པའི་རྩོད་པ་སྤོང་བ་ལ་གསུམ། ཧ་ཅང་ཐལ་བ་སྤང་བ། ཐུག་མེད་དུ་ཐལ་བ་སྤང་བ། དོན་ཤེས་གཉིས་བདེན་པར་གྲུབ་པ་ལ་སྒྲུབ་བྱེད་མེད་པར་བསྟན་པའོ།། །དང
 
 པོ་ནི། གལ་ཏེ་སོགས་རྐང་པ་བཅུ་གཉིས་ཀྱིས་བསྟན། དེ་ལ་རྩོད་པ་ནི། གལ་ཏེ་ཐལ་འགྱུར་བ་ཁྱོད་ཀྱིས་སྔར་ཡུལ་ཡུལ་ཅན་གྱི་སྔ་ཕྱི་ལ་བརྟགས་པ་སོགས་ཀྱི་རིགས་པས་ཆོས་རྣམས་ལ་རང་གི་མཚན་ཉིད་ཀྱིས་གྲུབ་པ་དང༌། རང་ངོས་ནས་གྲུབ་པ་སོགས་ཐམས་ཅད་བཀག་པ་དེ་ལྟར་ན། ཆོས་གང་ཡང་བཞག་ས་མེད་པར་སོང་བས་ཆོས་རྣམས་ཀུན་རྫོབ་ཙམ་དུ་ཡོད་ཅེས་པའང་མི་འཐད་པས་མེད་པར་འགྱུར་ལ། དེ་མེད་ན་ཀུན་རྫོབ་ཀྱི་ཆོས་དེ་དག་གི་གནས་ལུགས་སམ་ཆོས་ཉིད་དོན་དམ་པའི་བདེན་པའང་མེད་པར་འགྱུར་བས་ལུགས་དེ་ལ་བདེན་གཉིས་ཀྱི་རྣམ་བཞག་སྐྱོན་མེད་ག་ལ་ཡོད་དེ་མེད་དོ། །དེ་ཡང་ཁྱེད་ཀྱི་ལུགས་ལ་ཀུན་རྫོབ་ཏུ་ཡོད་པའི་ཆོས་དེ་དག་ལ་རང་ངོས་ནས་གྲུབ་པ་སོགས་ཡོད་མ་མྱོང་ཡང་བློ་༌ཀུན་རྫོབ་པ་གཞན་ཕྱིན་ཅི་ལོག་གི་བདེན་འཛིན་གྱིས་ཡོད་པར་རློམ་པ་ཙམ་གྱི་ངོར་བདེན་པར་ཡོད་པ་དེ་ཙམ་ཞིག་ཀུན་རྫོབ་ཏུ་ཡོད་ཚུལ་ཡིན་ན། དེ་ནི་ཐག་པའི་ངོས་ནས་སྤྲུལ་དུ་ཡོད་མ་མྱོང་ཡང་ཐག་བྲལ་སྦྲུལ་འཛིན་གྱི་རྟོག་པས་སྤྲུལ་ཡོད་པར་རློམ་ནས་བཞག་པས་དེའི་ངོར་སྤྲུལ་དུ་བཞག་པ་ཙམ་དུ་ཟད་པས་དེ་ལྟར་ན་ཀུན་རྫོབ་ཙམ་དུའང་སེམས་ཅན་རྣམས་མྱ་ངན་ལས་ག་ལ་འདའ་སྟེ་རྣམ་གྲོལ་འཐོབ་མི་སྲིད་པར་འགྱུར་བས་དེ་འཐོབ་པའི་དོན་དུ་དབུ་མའི་ལྟ་བ་གཏན་ལ་ཕབ་པ་དོན་མེད་པར་འགྱུར་རོ་ཞེས་རྩོད་འདིའི་ཕྱོགས་སྔ་ནི་དབུ་མ་རང་རྒྱུད་པ་མན་ཆད་དོ། །
 
 ལན་ནི། ཁྱེད་ཅག་གིས་ངེད་ཐལ་འགྱུར་བའི་ལུགས་ཀྱི་ཀུན་རྫོབ་ཏུ་ཡོད་ཚུལ་བཞག་པ་འདི་ནི་བློ་གཞན་ཞེན་ཡུལ་ལ་འཁྲུལ་པའི་ཕྱིན་ཅི་ལོག་བདེན་པར་འཛིན་པའི་སེམས་ཀྱི་རྣམ་པར་རྟོག་པས་ཡོད་པར་རློམ་པ་ཙམ་སྟེ། དེ་འདྲ་བ་ནི་ངེད་རང་གི་ལུགས་ཀྱི་ཀུན་རྫོབ་ཏུ་ཡོད་ཚུལ་མིན་ཏེ། གལ་ཏེ་ཡིན་ན་བུམ་པ་བདེན་གྲུབ་ལྟ་བུ་རིགས་པས་ཁེགས་པ་ན་བུམ་པ་རང་ཉིད་ཀྱང་ཁེགས་པར་འགྱུར་བས་དེ་ནི་ཐག་ཁྲའི་སྟེང་གི་སྦྲུལ་ལྟར་དུ་ཐ་སྙད་འཇོག་ས་མེད་པའི་སྐྱོན་འབྱུང་བ་བདེན་མོད། འོ་ན་ཐལ་འགྱུར་བ་རང་གི་ལུགས་ལ་ཀུན་རྫོབ་ཚད་གྲུབ་ཏུ་འཇོག་ཚུལ་ཇི་ལྟར་ཡིན་ཞེ་ན། ཆོས་དང་གང་ཟག་ཐམས་ཅད་རྟོག་པས་བཏགས་ཙམ་མ་གཏོགས་ཡུལ་རང་ངོས་ནས་མ་གྲུབ་པར་རྟོགས་པའི་སྟོངཉིད་ངེས་པའི་ལྟ་བ་རྙེད་པའི་ཕྱིས་ཏེ་རྗེས་སུ། དེ་ལྟ་བུའི་སྟོང་ཕྱོགས་ངེས་པའི་ངེས་ཤེས་དེའི་སྟོབས་ཀྱིས་བྱ་བྱེད་སྐྱེ་འགག་འགྲོ་འོང་སོགས་ཀྱིས་མཚོན་པའི་སྣང་ཕྱོགས་ཀུན་རྫོབ་ཀྱི་ཆོས་ཐམས་ཅད་ཀྱང་མ་འཆོལ་བར་ཚད་མས་གྲུབ་པའི་ཚུལ་གྱིས་ངེས་ཤིང༌། དེ་ལྟར་སྟོང་ཕྱོགས་དང་སྣང་ཕྱོགས་ཀྱི་ངེས་ཤེས་གཉིས་པོ་ཕན་ཚུན་གཅིག་གྲོགས་སུ་གཅིག་འགྲོ་ཐུབ་པ་བྱུང་ན། ཀུན་རྫོབ་དེ་ཚད་མས་གྲུབ་པར་བཞག་ཏུ་ཡོད་པས་ན་དེ་ཀུན་རྫོབ་ཏུ་ཡོད་པའི་དོན་ཡིན་གྱི། དེ་ལྟ་མིན་ན་ཀུན་རྫོབ་ཚད་གྲུབ་ཀྱི་རྣམ་གཞག་སྐྱོན་མེད་བཞག་ས་མེད་པ་ཉིད་དུ་འགྱུར་ཏེ། སྟོང་པས་སྣང་བ་བཀག་ནས་སྟོངཕྱིན་ཆད་བྱ་བྱེད་སོགས་ཐ་སྙད་གང་ཡང་འཇོག་མི་ཤེས་ཤིང་། སྣང་བས་སྟོང་པ་བཀག་ནས་བྱ་བྱེད་སོགས་དང་བཅས་ཕྱིན་ཆད་སྟོང་པ་མི་འཐད་ན། ལུགས་དེ་ལ་གཞི་གཅིག་གི་སྟེང་དུ་སྣང་སྟོང་གཉིས་ཚོགས་ཀྱི་བདེན་གཉིས་འགལ་མེད་དུ་འཇོག་རྒྱུ་མེད་པས་ཉམ་ང་བའི་ངཡང་ས་རྟག་ཆད་ཀྱི་མཐའ་ལས་འདའ་མི་ནུས་པའི་ཕྱིར་རོ། 
 
 རྒྱུ་མཚན་དེས་ན་ཡུལ་ཅན་རྟོག་པ་དང་། ཡུལ་བརྟག་པར་བྱ་བ་དེ་དག་གཉིས་པོ་ཕན་ཚུན་གཅིག་འཇོག་པ་གཅིག་ལ་ལྟོས་པས་གཉིས་པོ་ཕན་ཚུན་བརྟེན་པ་ཅན་ཡིན་པས་ན་ངོ་བོས་གྲུབ་པ་ཅུང་ཟད་ཀྱང་མེད་དེ།ངོ་བོས་གྲུབ་པའི་ཆོས་ཡོད་ན། ཆོས་དེ་འགྲུབ་པ་རྒྱུ་རྐྱེན་ལ་ལྟོས་དགོས་པ་ནི་ཤིན་ཏུ་འགུལ་ལོ། །རྩ་ཤེས་ལས། རང་བཞིན་རྒྱུ་དང་རྐྱེན་ལས་ནི། །འབྱུང་བར་རིགས་པ་མ་ཡིན་ནོ། །ཞེས་དང་།ཚིག་གསལ་ལས། གལ་ཏེ་བུམ་པ་རང་བཞིན་གྱིས་ཡོད་ཅེས་རྟོག་ན་ནི། དེའི་ཚེ་རང་བཞིན་གྱིས་ཡོད་པ་དེ་ལ་ནི་འཇིམ་པ་སོགས་རྒྱུ་དང་རྐྱེན་དག་གིས་ཅི་དགོས་ཏེ་ཞེས་གསུངས། དེའི་ཕྱིར་ཐལ་འགྱུར་བའི་ལུགས་ལ་ཆོས་དང་གང་ཟག་གང་ལའང་བཏགསདོན་བཙལ་ནས་དེ་ཁོ་ན་ཉིད་དུ་ཡོད་ཚུལ་ལ་མ་དཔྱད་པར་ཇི་ལྟར་འཇིག་རྟེན་པའི་ཐ་སྙད་ཀྱི་ཚད་མ་ལ་གྲགས་པ་ལྟར་མིང་ཙམ་ལ་བརྟེན་ནས་རྣམ་པར་དཔྱད་པར་བྱ་བའམ་རྣམ་པར་གཞག་པ་ཐམས་ཅད་བརྗོད་པ་སྟེ་ཁས་ལེན་པ་ཡིན་ནོ། །འདིར་དེ་དག་གི་འཕྲོས་དོན་ཅུང་ཟད་བརྗོད་ན། ཐལ་འགྱུར་བའི་ལུགས་ཀྱི་ལྟ་བའི་གོ་བ་དང་པོར་འཚོལ་བའི་དུས་སུ་རྟེན་འབྲེལ་ལྟ་བུའི་སྣང་ཕྱོགས་ངེས་པ་རྒྱུ་མཚན་དུ་སོང་ནས་དེའི་སྟོབས་ཀྱིས་སྟོང་ཕྱོགས་ངེས་དགོས་པ་ཡིན་ཏེ། སྟོང་པ་རྟེན་འབྱུང་གི་དོན་དུ་འགྲོ་བ་ལྟ་བ་མ་རྙེད་པའི་གང་ཟག་ལ་མི་འོང་བའི་ཕྱིར་རོ།།ཕྱི་ནས་ལྟ་བའི་གོ་བ་མཐའ་ཆོད་པ་རྙེད་པའི་རྟགས་སུ་སྟོང་ཕྱོགས་ངེས་པ་དེ་ཉིད་རྒྱུ་མཚན་དུ་སོང་ནས་སྣང་ཕྱོགས་ལ་ངེས་ཤེས་ལྷག་པར་འདྲོངས་པ་གཅིག་འོང་སྟེ། ཆོས་ཐམས་ཅད་རང་བཞིན་གྱིས་སྟོངཔའི་རྒྱུ་མཚན་གྱིས་ཐ་སྙད་ཀུན་རྫོབ་ཀྱི་རྣམ་བཞག་ཐམས་ཅད་ཆེས་འཐད་པར་གོ་ནུས་པའི་ཕྱིར་རོ།།འདི་དག་ནི། རྩ་ཤེས་ལས། གང་ལ་སྟོང་པ་ཉིད་རུང་བ། །སོགས་དང་། གལ་ཏེ་འདི་དག་ཀུན་སྟོང་ན་སོགས་གྲུབ་མཐའ་འོག་མས་རྩོད་པ་དང༌། གལ་ཏེ་འདི་ཀུན་མི་སྟོང་ན་སོགས་ལན་གྱི་སྐབས་སུ་བསྟན་པ་ལྟར་རྒྱས་པར་ཤེས་པར་བྱའོ། །དེ་ལ་སྣང་བས་ཡོད་མཐའ་སེལ་ཚུལ་དང་སྣང་བས་སྟོང་པ་ལ་ངེས་པ་འདྲེན་པ་གཉིས་དོན་གཅིག་པས་དེ་ནི་ཐོག་མར་ལྟ་བའི་གོ་བ་འཚོལ་བའི་སྐབས་སུ་ངེས་པ་འདྲེན་ཚུལ་ཡིན་ལ། སྟོང་པས་མེད་མཐའ་སེལ་ཚུལ་དང་སྟོང་པས་སྣང་བ་ལ་ངེས་པ་འདྲེན་ཚུལ་གཉིས་ཀྱང་དོན་འདྲ་བས་དེ་ནི་ལྟ་བའི་གོ་བ་རྣམ་དག་སྐྱེས་པའི་དུས་ཀྱི་ངེས་པ་འདྲེན་ཚུལ་ཡིན་ནོ། །དེ་བས་ན་ཐལ་འགྱུར་བའི་ལྟ་བའི་ཐུན་མོང་མ་ཡིན་པའི་ཁྱད་ཆོས་རང་བཞིན་གྱིས་སྟོང་པ་གཏན་མེད་ཀྱི་དོན་དུ་མི་འགྲོ་བར་སྟོང་པས་སླར་ཡངསྣང་བ་ལ་ངེས་པ་འདྲེན་ནུས་པས་ན་རང་བཞིན་གྱིས་སྟོང་བ་རྟེན་འབྱུང་གི་དོན་དུ་འཆད་ཐུབ་པ་ཡིན་ལ། གྲུབ་མཐའ་གཞན་གྱིས་རང་བཞིན་གྱིས་སྟོང་པ་ཅང་མེད་ཀྱི་དོན་དུ་བཟུང་ནས་སྟོང་པ་ལ་བྱ་བྱེད་གང་ཡང་མི་རུང་བར་གོ་བ་ནི་སྟོང་པས་སྣང་བ་འགོག་པའི་ལུགས་སོ། །སྟོང་པ་རྟེན་འབྱུང་གི་དོན་དུ་ཤར་བའི་ཚད་ནི། ཕྱི་ནང་གི་ཆོས་ཀུན་གཏན་ནས་མེད་པར་མཐོང་བས་རྟེན་འབྱུང་གི་དེ་ཉིད་མཐོང་བ་མིན་ཏེ། ཡིན་ན་ཆོས་འདི་དག་རྒྱུ་རྐྱེན་ནམ་གདགས་གཞི་ལ་ལྟོས་མེད་ནམ་མཁའི་མེ་ཏོག་ལྟར་འགྱུར་ན་དེ་ནི་མི་རིགས་པའི་ཚུལ། ཆོས་འདི་ཐམས་ཅད་རང་གི་རྒྱུ་རྐྱེན་ནམ་གདགས་ག་ཡ་ལ་མ་བརྟེན་པ་ཅུངཟད་ཀྱང་ཡོད་པ་མིན་པས་སོ། །ཡང་ཆོས་རྣམས་རང་བཞིན་གྱིས་ཡོད་པར་མཐོངབས་ཀྱང་རྟེན་འབྱུང་གི་དེ་ཉིད་རྟོགས་པ་མིན་ཏེ། ཡིན་ན་ཆོས་འདི་རྣམས་རང་གི་ངོ་བོ་གྲུབ་པ་རྒྱུ་རྐྱེན་སོགས་ལ་ལྟོས་པ་ཤིན་ཏུ་འགལ་ཏེ་གོང་དུ་བཤད་པ་བཞིན་ནོ། །དེས་ན་ཆོས་རྣམས་གཏན་ནས་མེད་པ་མ་ཡིན་པར་ཐ་སྙད་དུ་སྒྱུ་མ་ལྟ་བུའི་རྒྱུ་འབྲས་ཀྱི་རྣམ་བཞིག་ཐམས་ཅད་མ་དཔྱད་པའི་ཤེས་ངོར་བརྟེན་ནས་བརྟགས་པ་ཙམ་གྱི་ཚུལ་དུ་ལེགས་པར་འཇོག་ཤེས་པ་དང་། དེ་ལྟའི་སྒྱུ་མ་ལྟ་བུའི་རྟེན་འབྱུང་གི་བཏགས་དོན་བཙལ་ནས་དཔྱད་པ་ན་རང་བཞིན་གྱིས་གྲུབ་པ་རྡུལ་ཙམ་ཡང་མ་དམིགས་པར་མཐོང་བ་གཉིས་ཕན་ཚུན་གཅིག་གི་གྲོགས་སུ་གཅིག་སོང་སྟེ་བདེན་པ་གཉིས་ཆར་གྱི་རྣམ་གཞག་ལ་ངེས་ཤེས་ཡང་དག་འདྲེན་ནུས་པ་ནི་རྟེན་འབྱུང་གི་དེ་ཉིད་ཀྱི་ཚུལ་ཤེས་པའི་ཚད་དོ། ། སྟོང་པ་རྟེན་འབྱུང་གི་དོན་དུ་འགྲོ་བ་འདི་གང་ཟག་སུ་རུང་རུང་ལ་མིན་གྱི། ལྟ་བ་རྣམ་དག་ངེས་ཟིན་མ་བརྗེད་པའི་གང་ཟག་གམ། རང་བཞིན་གྱིས་གྲུབ་པ་ཚད་མས་ཁེགས་པའི་གང་ག་གཅིག་དགོས་གསུངས་ཏེ་དེ་འདྲའི་བློ་ངོར་སྟོང་པ་རྟེན་འབྱུང་གི་དོན་དུ་འགྲུབ་ཀྱི་གཞན་ལ་མིན་ནོ། ། དེ་ལ་བདེན་གྲུབ་འགོག་པའི་རིགས་པ་ཡང་དག་ཞིག་ལ་བརྟེན་ནས་དཔྱད་ན་རང་བཞིན་གྱིས་གྲུབ་པ་ཅུང་ཟད་ཀྱང་མི་འདུག་སྙམ་དུ་བདེན་མེད་ངེས་པ་དེ་ཙམ་གོ་དཀའ་བ་མིན་གྱི། རང་བཞིན་མེད་བཞིན་དུ་རྟེན་འབྲེལ་གྱི་སྣང་བ་མི་འགོག་པར་བྱ་བྱེད་ཐམས་ཅད་མ་འཆོལ་བར་ཐ་སྙད་ཀྱི་རྣམ་གཞིག་ཚད་གྲུབ་ཏུ་འཇོག་ནུས་པ་འདི་ཤིན་ཏུ་དཀའ་བར་གསུངས། བྱང་ཆུབ་སེམས་འགྲེལ་ལས། ཆོས་རྣམས་སྟོངཔ་འདི་ཤེས་ནས། །ལས་དང་འབྲས་བུ་བརྟེན་པ་གང་། །ངོ་མཚར་བས་ཀྱང་འདི་ངོ་མཚར། །རྨད་བྱུང་བས་ཀྱང་འདི་རྨད་བྱུང་། །ཞེས་པ་སོགས་མང་།
 
 གཉིས་པ་ནི། གང་ཚེ་སོགས་རྐང་པ་བརྒྱད་ཀྱིས་བསྟན། དེ་ལ་གང་གི་ཚེ་ཆོས་དང་གང་ཟག་གང་ཡང་རུང་བ་ལ་དམིགས་ནས་བདེན་པར་གྲུབ་པ་ཡོད་དམ་མེད་ཅེས་རྣམ་པར་དཔྱད་པར་བྱེད་པ་ཡི་རྣམ་དཔྱོད་ཀྱི་ཤེས་རབ་ཀྱིས་ནི་རང་བཞིན་མེད་པར་དཔྱོད་པར་བྱེད་པ་ན། དེ་ཡིཚེ་རྣམ་པར་དཔྱོད་མཁན་གྱི་བློ་རང་ཉིད་དཔྱད་བྱ་དེའི་ཁོངས་སུ་མི་གཏོགས་པས། དེ་ཡང་ནི་རྣམ་པར་དཔྱོད་མཁན་གཞན་གྱིས་རང་བཞིན་མེད་པར་དཔྱད་དགོས་སམ་མི་དགོས། དགོས་ན་ནི་རྣམ་དཔྱོད་སྔ་མ་དཔྱོད་མཁན་གྱི་རྣམ་དཔྱོད་ཕྱི་མ་དེ་ཡང་རྣམ་དཔྱོད་གཞན་གྱིས་བདེན་མེད་དུ་དཔྱད་དགོས་པའི་ཕྱིར་ན་དཔྱོད་བྱེད་ཐུག་པ་མེད་པར་འགྱུར་ལ། མི་དགོས་ན་དཔྱད་བྱའི་ཆོས་གཞན་རྣམས་ཀྱང་དཔྱོད་མི་དགོས་པར་མཚུངས་པའི་ཕྱིར་དང༌། རྣམ་དཔྱོད་རང་ཉིད་བདེན་མེད་དུ་ཚད་མ་གང་གིས་ཀྱང་མ་གྲུབ་པར་ཐལ་བའི་ཕྱིར་རོ་ཞེ་ན། 
 
 ལན་ནི། ཆོས་ཐམས་ཅད་བདེན་མེད་དུ་དཔྱོད་བྱེད་ཀྱི་ཚད་མ་དེ་ལ་རང་ཉིད་བདེན་མེད་དུ་དཔྱོད་བྱེད་ཀྱི་ཚད་མ་གཞན་མི་དགོས་ཏེ། དཔྱད་པར་བྱ་བའི་ཆོས་གཞན་ཐམས་ཅད་བདེན་མེད་ཉིད་དུ་རྣམ་པར་དཔྱད་པར་བྱས་ནས་བདེན་མེད་དུ་ཚད་མས་ངེས་པ་ན། བདེན་མེད་དུ་དཔྱོད་མཁན་གྱི་རྣམ་དཔྱོད་རང་ཉིད་ལ་ནི། སླར་ཡང་བདེན་མེད་དུ་དཔྱོད་དགོས་པའི་གཞིའ་རྟེན་ཆོས་ཅན་བདེན་གྲུབ་ཀྱི་རྣམ་པ་གང་ཡང་བདེན་མེད་རྟོགས་པའི་བློ་དེའི་འཛིན་སྟངས་མ་ཡལ་བ་དེས་སྲིད་དེའི་ངོར་འཆར་རྒྱུ་ཡོད་པ་མིན་པའི་ཕྱིར་དང༌། དེ་ལྟར་ཆོས་ཐམས་ཅད་བདེན་སྟོང་དུ་ཚད་མས་རྟོགས་ཟིན་བྱེད་པ་མ་ཉམས་པའི་བློ་དེའི་ཤུགས་ཀྱིས་ཆོས་གང་ལ་དམིགས་ནས་བདེན་པར་གྲུབ་བམ་མ་གྲུབ་སྙམ་དུ་སེམས་པའི་བློ་སྐྱེས་མ་ཐག་བདེན་པར་མེད་དོ་སྙམ་པའི་དྲན་པ་སྐྱེ་བར་འགྱུར་ལ། དཔྱད་བྱའི་ཆོས་ཐམས་ཅད་བདེན་པར་མེད་ཀྱང་དཔྱོད་མཁན་གྱི་བློ་རང་ཉིད་ནི་བདེན་པར་གྲུབ་པ་འཐད་དོ་སྙམ་པའི་བདེན་འཛིན་ཀུན་བཏགས་མངོན་གྱུར་སྐྱེ་བ་ནི་ཚད་མ་སྔ་མ་དེ་ཉིད་ཀྱིས་བཟློག་ཟིན་པས་སྐྱེ་མི་སྲིད་པའི་ཕྱིར་རོ། །དེ་འདྲའི་བློ་ངོར་རྟེན་ཆོས་ཅན་བདེན་གྲུབ་ཀྱི་རྣམ་པ་གང་ཡང་མེད་པའི་ཕྱིར་ན་དགག་བྱ་བདེན་གྲུབ་དང་བཀག་པ་བདེན་མེད་གཉིས་ཀའམ། ཡང་ན་དགག་བྱ་བདེན་གྲུབ་དང་འགོག་བྱེད་ཀྱི་བློ་གཉིས་ཀའང་རང་བཞིན་གྱིས་མི་སྐྱེ་སྟེ། རྒྱུ་མཚན་བཤད་མ་ཐག་པ་དེའི་ཕྱིར། དེ་ལྟར་རང་བཞིན་གྱིས་མི་སྐྱེ་བ་དེ་ཡང་རང་བཞིན་གྱིས་མྱ་ངན་ལས་འདས་པ་ཡིན་ལ་དེ་ཉིད་རྟོགས་ཟིན་གོམས་པར་བྱས་ན་གློ་བུར་དྲི་བྲལ་གྱི་མྱང་འདས་འཐོབ་པར་ཡང་བརྗོད་དོ། མི་སྐྱེ་སྟེ་ཞེས་པ་དཔྱོད་བྱེད་ཀྱི་བློ་རང་ཉིད་བདེན་པར་གྲུབ་པོ་སྙམ་པའི་བདེན་འཛིན་མི་སྐྱེ་བ་ལ་བཤད་ཀྱང་རུང་ངོ༌། །དཔྱོད་བྱེད་གཞན་དགོས་ན་ཐུག་མེད་དུ་འགྱུར་བ་དང་བདེན་འཛིན་ཀུན་བཏགས་ལྷག་མ་ལུས་པར་འགྱུར་བའི་སྐྱོན་འོང་ན་དེ་མི་རིགས་པར་གསུངས། །
 
 གསུམ་པ་ནི། གང་གི་ལྟར་སོགས་རྐང་པ་ཉི་ཤུས་བསྟན། དངོས་སྨྲ་བ་གང་གི་ལྟར་ན་དོན་དང་ཤེས་པ་འདི་གཉིས་བདེན་པར་འདོད་མོད། དེ་ནི་ཁྱེད་ཅག་གི་གྲུབ་མཐས་སྒྲོ་བཏགས་པ་ཙམ་དུ་ཟད་ཀྱི། བདེན་པར་གྲུབ་པ་དེ་ཉིད་ནི་ཤིན་ཏུ་འཇོག་དཀའ་བར་གནས་ཏེ། སྒྲུབ་བྱེད་ཀྱི་རིགས་པ་ཡང་དག་མེད་ཅིང་གནོད་བྱེད་ཀྱི་རིགས་པའི་སྒོ་མང་དུ་ཡོད་པའི་ཕྱིར་རོ།།དེ་ལ་གལ་ཏེ་དངོས་སྨྲ་བ་ན་རེ། སྒྲུབ་བྱེད་ཡོད་དེ། མིག་གི་ཤེས་པ་སོགས་བདེན་པར་ཡོད་པའི་དབང་ལས་གཟུགས་སོགས་དོན་དྲུག་བདེན་པར་གྲུབ་བོ་ཞེ་ན། འོ་ན་མིག་ཤེས་སོགས་བདེན་གྲུབ་ཏུ་ཡོད་པ་ཉིད་ལ་སྒྲུབ་བྱེད་ཀྱི་རྒྱབ་རྟེན་ཚད་མ་ཅི་ཞིག་ཡོད་དེ་ཅི་ཡང་མེད་དེ་ཤེས་པ་དེ་ཚད་མ་གཞན་གྱིས་རིག་ན་ཐུག་མེད་དུ་འགྱུར་ལ་རང་རིག་ནི་མི་འཐད་པར་བསྟན་ཟིན་པའི་ཕྱིར། ཞེས་སམ། 
 
 ཡང་ན་།རྒྱབ་རྟེན་གྱི་ཚད་མ་ཅི་ཡོད་ཅེས་དྲིས་པ་ན། འོན་ཏེ་ཤེས་བྱ་དང་གཞལ་བྱ་བདེན་པ་མངོན་སུམ་དུ་གྲུབ་པ་འདིའི་དབང་ལས་མིག་ཤེས་སོགས་བདེན་པར་གྲུབ་བོ་ཞེ་ན། འོ་ན་ཤེས་བྱ་བདེན་གྲུབ་ཡོད་པ་ལ་རྒྱབ་རྟེན་ཅི་ཡོད། སྔར་ལྟར་ཤེས་པའི་དབང་ལས་སོ་ཞེ་ན། དེ་སྟེ་དོན་དང་ཤེས་པ་གཉིས་ཀ་ཕན་ཚུན་ལྟོས་པའི་དབང་གིས་ཡོད་པར་འཇོག་པ་ངེད་ཀྱི་འཇོག་ཚུལ་ལྟར་སོང་བས། དོན་ཤེས་གཉིས་ཀ་ཡང་ནི་བདེན་པར་མེད་པར་འགྱུར་ཏེ། རིང་ཐུང་དང་ཕ་རོལ་ཚུ་རོལ་བཞིན་ནོ། །དེ་ལྟར་ཡང་རྩ་ཤེ་ལས། །རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་རང་བཞིན་ནི་རྒྱུ་རྐྱེན་གྱིས་བཅོས་པ་མ་ཡིན་ཞིང་གཞན་ལ་ལྟོས་པ་མེད་ལ་གཞན་ལ་ལྟོས་པ་དང་བཅོས་མའི་རང་བཞིན་ཅན་ནི་རྟེན་འབྲེལ་གྱི་ཆོས་ཡིན་པས་དེགཉིས་གཞི་གཅིག་གི་སྟེང་དུ་འདུར་མི་རུང་སྟེ། བཅོས་མ་བཅོས་དང༌། ལྟོས་པ་དང་ལྟོས་པ་མེད་པ་རྣམས་ཕན་ཚུན་སྤང་བའི་དངོས་འགལ་ཡིན་པའི་ཕྱིར་རོ།།
 
 ལྟོས་ནས་འཇོག་ཚུལ་ནི་གལ་ཏེ་བུ་མེད་ན་ཕ་ཡོད་པ་མིན་ཏེ་ཕར་འཇོག་བྱེད་དེ་བུ་ཡོད་པ་ལ་ལྟོས་དགོས་པ་ཡིན་ན་བུ་མེད་པས་སོ། །ཕ་མེད་ན་བུ་ཉིད་གང་ལས་བྱུང་བ་ཡིན་ཏེ་བུ་ཉིད་ཀྱི་འཇོག་བྱེད་དེ་ཕ་ཡོད་པ་ལ་ལྟོས་དགོས་ཤིང་བུ་མེད་པར་ནི་ཕ་མེད་པ་དེ་བཞིན་དུ་དོན་ཤེས་དེ་གཉིས་ཀྱང་གཅིག་འཇོག་པ་གཅིག་ལ་ལྟོས་དགོས་པས་ན་བདེན་པར་མེད་པ་ཉིད་ཡིན་ཏེ། བྱང་ཆུབ་སེམས་འགྲེལ་ལས།ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟ་ན་ནི་རིག་བྱ་དང༌། །རིག་བྱེད་མེད་ཅེས་ཅིས་མི་འདོད། །ཅེས་ཤེས་བྱ་དང་ཤེས་པ་གཉིས་ཡོད་མཉམ་མེད་མཉམ་དུ་གསུངས་སོ།།
 
 གལ་ཏེ་འབྲས་བུ་མྱུ་གུ་རང་བཞིན་གྱིས་གྲུབ་པ་ནི་རྒྱུ་ས་བོན་ལས་སྐྱེ་ཞིང་རྒྱུ་ས་བོན་རང་བཞིན་གྱིས་གྲུབ་པ་ནི་འབྲས་བུ་མྱུ་གུ་དེ་ཉིད་ཀྱི་རྟགས་ཀྱིས་རྟོགས་པ་སྟེ་དཔོག་ནུས་པ་བཞིན་དུ་ཤེས་བྱ་གཟུགས་སོགས་ལས་སྐྱེས་པའི་མིག་ཤེས་སོགས་བདེན་པར་གྲུབ་པ་ཡིས་ཤེས་བྱ་གཟུགས་སོགས་དེ་དག་བདེན་གྲུབ་ཡོད་པ་དེ་ནི་ཅིས་མི་རྟོགས་ཏེ་རྟོགས་དགོས་སོ་ཞེ་ན། མི་མཚུངས་ཏེ།། 
 
 མྱུ་གུ་རང་ཉིད་ལས་དོན་གཞན་པའི་ཤེས་པ་ཡིས་འབྲས་བུ་མྱུ་གུ་དེ་མཐོང་བ་ན། འབྲས་བུའི་རྟགས་ལས་རྒྱུ་ས་བོན་ཡོད་ཅེས་རྟོགས་པར་འགྱུར་བར་རིགས་ན། རྒྱུ་མཚན་གང་གི་ཕྱིར་ཤེས་བྱ་གཟུགས་སོགས་དེ་དག་རྟོགས་པར་བྱེད་པའི་མིག་ཤེས་སོགས་ཤེས་པ་བདེན་གྲུབ་ཡོད་པ་དེ་ཉིད་སྒྲུབ་བྱེད་ཀྱི་ཚད་མ་གང་ལས་རྟོགས་ཏེ་རང་གིས་རང་རིག་པ་ནི་མི་འཐད་པར་བསྟ༤ཟིན་ཅིང༌། རིག་བྱེད་གཞན་ཡང་ཁྱོད་མི་འདོད་ཅིང་བཞག་ཏུ་མེད་པའི་ཕྱིར་རོ།།གསུམ་པ་དགག་བྱ་འགོག་བྱེད་ཀྱི་གཏན་ཚིགས་བཤད་པ་ལ་གསུམ། རྡོ་རྗེའི་གཟེགས་མའི་གཏན་ཚིགས་བཤད་པ། རྟེན་འབྲེལ་ཆེན་མོའི་གཏན་ཚིགས་བཤད་པ། ཡོད་མེད་སྐྱེ་འགོག་གི་གཏན་ཚིགས་བཤད་པའོ།།དང་པོ་ལ་བཞི། རྒྱུ་མེད་ལས་སྐྱེ་བ་དགག་པ། རྟག་པའི་རྒྱུ་ལས་སྐྱེ་བ་དགག་པ། རྒྱུ་མེད་ལས་སྐྱེ་བ་བཀག་པའི་དོན་བསྡུ། གཉིས་ཀ་ལས་སྐྱེ་བ་དགག་པའོ།།
 
 དང་པོ་ནི། རེ་ཞིག་སོགས་རྐང་པ་བརྒྱད་ཀྱིས་བསྟན། དེ་ལ་རྒྱང་འཕེན་པ་དག་གིས་རྒྱུ་མེད་པར་སྨྲ་ཚུལ་ནི། ཉི་ཤར་ཆུ་བོ་ཐུར་དུ་འབབ་པ་དང༌། །སྲན་ཟླུམ་ཚེར་མ་གཟིང་རིང་རྣོབ་དང༌།།རྨ་བྱའི་མདོངས་ལེགས་ལ་སོགས་ཆོས་རྣམས་ཀུན། །སུས་ཀྱང་མ་བྱས་ངོ་བོ་ཉིད་ལས་བྱུང་། །ཞེས་པ་ལྟར་སྲན་མའི་ཟླུམ་པོ་སོགས་འགའ་ཞིག་གིས་འབད་ནས་བྱེད་པར་མ་མཐོང་བས་དེ་དག་བྱེད་པ་པོ་སུས་ཀྱང་མ་བྱས་ཤིང་རྒྱུ་མེད་པར་ངོ་བོ་ཉིད་ལས་བྱུང་བ་ཡིན་ནོ་ཞེས་ཟེར། དེ་འགོག་པ་ལ།རིགས་པའི་རྣམ་གྲངས་མང་ཡང་རེ་ཞིག་མངོན་སུམ་གྱིས་གནོད་པས་འགོག་སྟེ་འཇིག་རྟེན་པའི་སྐྱེ་བོ་དག་གིས་མངོན་སུམ་གྱིས་ལོ་ཏོག་ལ་སོགས་པ་ཕྱི་ནང་གི་དངོས་པོ་ཕལ་ཆེ་བ་ལ་སྐྱེད་བྱེད་ཀྱི་རྒྱུ་མི་འདྲ་བར་ཡོད་པ་རྣམས་ཐམས་ཅད་མཐོང་ནས་ས་བོན་འདེབས་པ་ལ་སོགས་པ་འབྲས་བུའི་ཆེད་དུ་བྱ་བ་བརྒྱ་ཕྲག་རྩོམ་པར་བྱེད་པ་ཡིན་ན་རྒྱུ་མེད་ལས་སྐྱེ་བ་ལ་རིགས་པའི་རྣམ་གྲངས་གཞན་གྱིས་གནོད་པར་མ་ཟད་མངོན་སུམ་གྱིས་ཀྱང་གནོད་དོ།།གཞན་ཡང་པདྨའི་སྡོང་བུ་སོགས་ཏེ་དེའི་དབྱིབས་དང་ཁ་དོག་དང༌། །འདབ་མའི་གྲངས་དང༌། འཇམ་རྩུབ་ཀྱི་ཁྱད་པར་དང་། རྨ་བྱའི་མདོངས་ཀྱི་ཁ་དོག་མི་འདྲ་བ་སོགས་འབྲས་བུའི་དབྱེ་བ་མི་འདྲ་བ་སྣ་ཚོགས་ནི་རྒྱུ་ཡི་དབྱེ་བ་མི་འདྲ་བས་བསྐྱེད་པ་ཡིན་ནོ། །
 
 རྒྱུ་ཡི་དབྱེ་བ་མི་འདྲ་བ་དེ་དག་གང་གིས་བྱས་ཤེ་ན། དེ་དག་ཀྱང་རང་སྐྱེད་བྱེད་ཀྱི་སྔར་གྱི་རྒྱུ་ཡི་ནུས་པ་མི་འདྲ་བའི་དབྱེ་བ་ཉིད་ལས་སྐྱེས་སོ། ཅི་ཕྱིར་རྒྱུ་མི་འདྲ་བ་ཡིས་འབྲས་བུ་མི་འདྲ་བ་སྐྱེད་ནུས་ཤེ་ན། རྒྱུ་རང་སྐྱེད་བྱེད་ཀྱི་སྔར་གྱི་རྒྱུ་ཡི་ནུས་པའི་མཐུ་ཉིད་ལས་རྒྱུ་མི་འདྲ་བ་སོ་སོ་བས་འབྲས་བུ་མི་འདྲ་བ་སོ་སོ་བ་སྐྱེད་ནུས་ཏེ། འབྲས་བུ་སྐྱེད་ནུས་ཀྱི་རྒྱུ་མཐུན་རྐྱེན་ཚང་ཞིང་འགལ་རྐྱེན་མེད་པ་སྲིད་ཅིང་། དེ་འདྲའི་རྒྱུ་ལས་འབྲས་བུ་སྐྱེ་བ་སུས་ཀྱང་འགོག་མི་ནུས་པའི་ཕྱིར། རྣམ་འགྲེལ་ལས། མ་ཚང་མེད་རྒྱུདེ་ལ་ནི། །འབྲས་བུ་གང་གིས་བཟློག་པར་ནུས། །ཞེས་པ་ལྟར་རོ། །འོ་ན་ཕྱི་ནང་གི་རྒྱུ་འབྲས་ཀྱི་གསལ་བའི་དབྱེ་བ་མཐའ་ཡས་པ་རྣམས་སོ་སོར་མ་འདྲེས་པར་འབྲས་བུ་འདི་རྒྱུ་འདི་ལས་བྱུང་ཞེས་སྟོན་ཅིག་ཅེ་ན། ཐམས་ཅད་མཁྱེན་པ་ལས་གཞན་གྱིས་དེ་ལྟར་སྟོན་པའི་རྔོ་མི་ཐོགས་ཏེ། ཇི་སྐད་དུ། རྨ་བྱའི་མདོངས་ནི་གཅིག་པ་ཡང་། །རྒྱུ་ཡི་དབྱེ་བོ་ཐ་དད་པ། །ཀུན་མཁྱེན་མིན་པ་ཤེས་བྱ་མིན། །དེ་ཤེས་པ་ནི་ཀུན་མཁྱེན་སྟོབས། །ཞེས་གསུངས་སོ།།གཞན་ཡང་རྒྱུ་མེད་ལས་སྐྱེ་ན་དངོས་པོ་རྣམས་རྟག་ཏུ་ཡོད་པའམ། གཏན་ནས་མེད་པའམ་ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་ཏེ། རྒྱུ་མེད་ཅིང་གཞན་ལ་མི་ལྟོས་པའི་ཕྱིར། །ཞེས་འཇུག་པ་རྩ་འགྲེལ་ལས་རིགས་པ་འདི་དག་གིས་འགོག་པར་མཛད་ལ། རྣམ་འགྲེལ་ལས་ཀྱང༌། །རྒྱུ་མེད་གཞན་ལ་མི་ལྟོས་ཕྱིར། །རྟག་ཏུ་ཡོད་པའམ་མེད་པར་འགྱུར། །ཞེས་གསུངས། དེས་ན༑སྐྱེ་ལྡན་གྱི་དངོས་པོ་རྣམས་ཆོས་ཅན། རྒྱུ་མེད་མ་ཡིན་ཏེ། ཡུལ་དུས་རེས་འགའ་བར་སྐྱེ་བར་དམིགས་པའི་ཕྱིར་ཞེས་པའོ། །གཉིས་པ་ལ་གསུམ། དབང་ཕྱུག་རྟག་པ་ལས་སྐྱེ་བ་དགག་པ། རྡུལ་ཕྲན་རྟག་པ་རྒྱུ་ཡིན་པར་དགག་པ་བཤད་ཟིན་དྲན་པ་དང་སྦྱར་བ། གཙོ་བོ་རྟག་པ་ལས་སྐྱེ་བ་དགག་པའོ།།དང་པོ་ལ་གཉིས། དབང་ཕྱུག་གི་དོན་དྲིས་ནས་དགག་པ། རྟག་པ་ཡིན་ན་སྐྱེད་བྱེད་ཀྱི་རྒྱུར་མི་རུང་བར་བསྟན་པའོ།། །།
 
 དང་པོ་ནི། དབང་ཕྱུག་སོགས་རྐང་པ་བཅུ་གཉིས་ཀྱིས་བསྟན། དེ་ལ་ཐོག་མར་འཇིག་རྟེན་འདི་འཆག་རན་པའི་ཚེ། དབང་ཕྱུག་རང་བྱུང་གི་ཐམས་ཅད་མཁྱེན་པ་དེས་འཇིག་རྟེན་འདི་ཐམས་ཅན་འབྱིན་པར་འདོད་པའི་བློའི་གཡོ་བ་སྔོན་དུ་བཏང་བ་ན། དེ་མ་ཐག་འོག་གཞི་རླུང་གི་དཀྱིལ་འཁོར་ནས་བཟུང་སྣོད་བཅུད་འདི་ཐམས་ཅད་རིམ་པས་ཆགས་པས་ན་སྣོད་བཅུད་ཀྱི་བྱེད་པོ་དབང་ཕྱུག་ཡིན་ནོ་ཞེ་ན། དེ་འགོག་པ་ལ། དེ་ལྟར་དབང་ཕྱུག་རང་བྱུང་གི་ཐམས་ཅད་མཁྱེན་པ་དེས་བློའི་གཡོ་བ་སྔོན་དུ་བཏང་ནས་སྣོད་བཅུད་ཐམས་ཅད་བྱས་པས་དེ་ཉིད་འགྲོ་བའི་རྒྱུ་ཡིན་ནོ་ཞེས་འདོད་ན། དེ་ལྟར་ཡིན་པའང་སྲིད་མོད་ཀྱི། བརྟག་པར་བྱ་སྟེ། 
 
 རེ་ཞིག་ཁྱོད་འདོད་པའི་དབང་ཕྱུག་ཅེས་པ་ཁོ་རང་གང་ཡིན་སྨྲོས་ཤིག་ཅེས་དྲིས་པ་ན། ས་སོགས་འབྱུང་བ་ཆེན་པོ་རྣམས་དབང་ཕྱུག་ཡིན་ཏེ། ས་སོགས་རྒྱུ་འབྱུང་བ་རྣམས་འཕེལ་འགྲིབ་བྱས་པ་ལས་འབྲས་བུ་འབྱུང་གྱུར་རྣམས་ཀྱང་འཕེལ་འགྲིབ་བྱེད་པས་སོ་ཞེ་ན། དེ་ལྟ་བུ་རྒྱུ་འབྱུང་བ་ལས་འབྲས་བུ་འབྱུང་གྱུར་རྣམས་སྐྱེ་བ་ཙམ་ནི་ཁོ་བོ་ཅག་ཀྱང་འདོད་མོད། དེ་ལྟ་ན་དོན་ཁྱད་པར་མེད་པས་མིང་ཙམ་ལ་རྩོད་པར་ཟད་དེ་འབྱུང་བ་རྣམས་ལ་དབང་ཕྱུག་ཅེས་ཟེར་མི་ཟེར་གྱི་མིང་ཙམ་ལ་ཡང་ཅི་ཞིག་ཚེགས་ཆེན་པོས་དགག་སྒྲུབ་ཀྱིས་ང་ལ་བ་བྱེད་དེ་བྱེད་ག་ལ་རིགས། འོན་ཀྱང་རྟག་མི་རྟག་སོགས་དོན་གྱི་ཁྱད་པར་ནི་ཆེན་པོ་ཡོད་པས་ན་ས་སོགས་འབྱུང་བ་རྣམས་ནི་དབང་ཕྱུག་ཏུ་མི་རིགས་སོ།། 
 
 ཇི་ལྟར་ན་ཁྱོད་ཀྱི་དབང་ཕྱུག་གི་ངོ་བོའི་ཁྱད་པར་འཇོག་པ་ན། ཆ་མེད་ཀྱི་གཅིག་པུ་དང༌། སྐྱེའཇིག་མི་བྱེད་པའི་རྟག་པ་དང་། བློའི་གཡོ་བ་ཅན་དང་། ལྷ་ཡིན་པ་དང་། བཀུར་བར་བྱ་བ་དང་། གཙང་བར་འདོད་ལ། འབྱུང་བ་རྣམས་ནི་དེ་དག་ལས་ལྡོག་པས་རྫས་དུ་མ་དང་། སྐྱེ་འཇིག་བྱེད་པས་མི་རྟག་པ་དང༌། བློའི་གཡོ་བ་མེད་པ་དང༌། ལྷ་མིན་ཞིང༌། རྐང་པ་སོགས་ཀྱིས་འགོམ་བྱ་ཉིད་དང༌། མི་གཙང་བར་གྱུར་པས། འབྱུང་བ་དེ་དག་ནི་དབང་ཕྱུག་ཉིད་མ་ཡིན་ཏེ་མཚན་ཉིད་མི་མཐུན་པར་དངོས་འགལ་དུ་འདུག་པའི་ཕྱིར་རོ།།ནམ་མཁའ་དབང་ཕྱུག་གོ་ཞེ་ན། དབཕྱུག་ནི་ནམ་མཁའ་མིན་ཏེ། འབྲས་བུ་སྐྱེད་པའི་ཆེད་དུ་བློའི་གཡོ་བ་མེད་པའི་ཕྱིར། བདག་རྟག་པའང་དབང་ཕྱུག་མིན་ཏེ། བདག་བེམ་རིག་གཉིས་ཀ་སྔར་ནས་བཀག་ཟིན་པའི་ཕྱིར། དབང་ཕྱུག་དེ་བསམ་གྱིས་མི་ཁྱབ་པའི་བྱེད་པ་པོ་ཡིན་པས་དངོས་འགལ་གྱི་སྐྱོན་དེ་དག་མེད་དོ་ཞེ་ན། བསམ་བྱ་མིན་པ་ཡིབྱེད་པ་པོ་དབང་ཕྱུག་དེ་ཡང་བསམ་པར་བྱ་བའི་ཡུལ་མིན་པས་ན་འཇིག་རྟེན་གྱི་བྱེད་པ་པོར་ཁྱོད་ཀྱིས་བསམས་ཏེ་བརྗོད་པས་ཅི་ཞིག་བྱ་སྟེ།བསམ་པའི་ཡུལ་ལས་འདས་པའི་དབང་ཕྱུག་ཅེས་བྱ་བ་དེ་སུ་ཞིག་ཡིན་པ་ཁྱོད་ཀྱིས་ཀྱང་མི་ཤེས་པའི་ཕྱིར་རོ༑༑
 
 གཉིས་པ་ནི། དེས་བསྐྱེད་སོགས་རྐང་པ་ཉི་ཤུས་བསྟན། བྱེད་པོ་དབང་ཕྱུག་དེས་བསྐྱེད་པའི་འབྲས་བུར་འདོད་པའང་ཆོས་གང་ཞིག་ཡིན་ཞེས་དྲིས་པ་ན་བདག་གོ་ཞེ་ན། བདག་རྟག་པ་དེ་དང༌།ས་སོགས་འབྱུང་བ་རྣམས་དང༌། དབང་ཕྱུག་རང་གི་ངོ་བོའང་རུང་སྟེ་དེ་རྣམས་རྟག་པ་མིན་ནམ་སྟེ་ཡིན་པར་ཁྱོད་འདོད་པས་ན། བདག་རྟག་པ་དེ་བསྐྱེད་བྱའི་འབྲས་བུར་མི་རུང་ཞིང་། ས་སོགས་འབྱུང་བ་རྣམས་དང༌། དབང་ཕྱུག་རྟག་པ་ནི་སྐྱེད་བྱེད་ཀྱི་རྒྱུར་མི་རུང་སྟེ། རྟག་པ་ལ་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་གང་ཡང་མི་འཐད་པའི་ཕྱིར་དེ་དབང་ཕྱུག་གིས་བྱས་པ་མིན་ནོ། །འདི་ལ་འཆད་ཚུལ་གཞན་ཡང་ཡོད། དེས་ན་མིག་གི་ཤེས་པ་སོགས་གཟུགས་སོགས་ཀྱི་ཤེས་བྱ་ལས་སྐྱེ་བའི་ཕྱིར་དང་། 
 
 ཐོག་མེད་ནས་ཡང་ཡང་མྱོང་བའི་བདེ་སྡུག་གི་ཚོར་བ་ནི་དགེ་མི་དགེའི་ལས་ལས་བྱུང་བ་ཡིན་པའི་རྒྱུ་མཚན་དེ་བས་ན་དབང་ཕྱུག་དེས་འབྲས་བུ་གང་ཞིག་སྐྱེད་པ་ཡིན་ཁྱོད་ཀྱིས་སྨྱོས་ཤིག་ཅེས་པ་སྟེ། དབང་ཕྱུག་རྟག་དངོས་དེས་བསྐྱེད་པའི་འབྲས་བུ་མི་སྲིད་པའི་ཕྱིར་སྨྲ་རྒྱུ་མེད་དོ། །གཞན་ཡང་རྒྱུ་དབང་ཕྱུག་རྟག་པའི་དངོས་པོ་ར་འདོད་པས་དེ་ལ་ཐོག་མ་ཡོད་པ་མིན་པའི་ཕྱིར་ན། །དེས་བསྐྱེད་པའི་དེ་རིང་གི་མྱུ་གུ་ལྟ་བུའི་འབྲས་བུའི་ཐོག་མ་ཡང་ག་ལ་ཡོད་དེ་དེ་སྐྱེད་བྱེད་ཀྱི་དངོས་རྒྱུ་ནུས་པ་ཐོགས་མེད་དབང་ཕྱུག་དེ་ཐོག་མེད་ནས་ཡོད་པའི་ཕྱིར། །དེའི་ཁྱབ་པ་སྒྲུབ་པ་ནི། འབྲས་བུ་རེས་འགའ་བ་ཡིན་ན་རྒྱུ་རྟག་པ་ཡིན་པ་མི་འཐད་དགོས་ལ། རྒྱུ་དབང་ཕྱུག་རྟག་པའི་དངོས་པོ་ཡིན་ན་འབྲས་བུ་ཡང་རེས་འགའ་བ་ཡིན་པ་མི་འཐད་པས། 
 
 དབང་ཕྱུག་དེས་འབྲས་བུ་སྐྱེད་པའི་བྱ་བ་དུས་ཐམས་ཅད་དུ་རྟག་ཏུ་ཅི་ཕྱིར་བྱེད་པ་མིན་ཏེ་བྱེད་དགོས་པས་ཁྱབ་པོ།།རྒྱུ་དབང་ཕྱུག་རྟག་ཀྱང་འབྲས་བུ་རེས་འགའ་བར་དམིགས་པ་ནི།་ལྷན་ཅིག་བྱེད་རྐྱེན་ཚོགས་དགོས་ན་དེ་མ་ཚང་བས་སོ་ཞེ་ན། དབང་ཕྱུག་དེ་ནི་འབྲས་བུ་སྐྱེད་པ་རྒྱུ་རྐྱེན་གཞན་ལ་ལྟོས་པ་མིན་དགོས་ཏེ། དེས་བྱས་པ་མིན་པའི་རྒྱུ་རྐྱེན་གཞན་ཡོད་པ་མིན་ན་དེས་འབྲས་བུ་སྐྱེད་པ་འདི་གང་ལ་ལྟོས་པར་འགྱུར་ཏེ་རྐྱེན་གཞན་ལ་རག་ལས་པ་མིན་པའི་ཕྱིར་དང༌། 
 
 གལ་ཏེ་ལྷན་ཅིག་བྱེད་རྐྱེན་གཞན་ལ་ལྟོས་དགོས་ན་རྐྱེན་དེའང་དེ་མ་ཐག་དབང་ཕྱུག་གིས་བྱས་ཆོག་པའི་ཕྱིར་རོ། །དེ་ལྟར་མིན་པར་རྒྱུ་རྐྱེན་གཞན་ལ་ལྟོས་དགོས་ཤིང་ལྟོས་སའི་རྒྱུ་རྐྱེན་དེ་རང་གིས་བྱས་པས་ཀྱང་མི་ཆོག་པར་རྒྱུ་རྐྱེན་གཞན་ཚང་བ་ཁོ་ན་ལ་ངེས་པར་ལྟོས་དགོས་ན། ཉེར་ལེན་གྱི་རྒྱུ་དང་ལྷན་ཅིག་བྱེད་པའི་རྐྱེན་ཚོགས་པ་དེ་དག་ཉིད་འབྲས་བུ་དེའི་རྒྱུ་ཡིན་པར་འགྱུར་གྱི་དབང་ཕྱུག་རང་དབང་ཅན་འབྲས་བུ་དེ་དག་གི་རྒྱུ་མིན་ཏེ། རྒྱུ་རྐྱེན་ཚོགས་ན་དབང་ཕྱུག་གིས་སྐྱེ་བར་མི་འདོད་ཀྱང་བཟློག་མི་ནུས་པས་མི་སྐྱེ་བའི་དབང་མེད་པར་འབྲས་བུ་སྐྱེ་བར་བྱེད་ཅིང༌། རྒྱུརྐྱེན་དེ་དག་ཚོགས་པ་མེད་པར་ནི་དབང་ཕྱུག་གིས་སྐྱེ་བར་འདོད་ཀྱང་སྐྱེ་བའི་དབང་མེད་པས་མི་སྐྱེས་པའི་ཕྱིར་རོ།།
 
 གལ་ཏེ་དབང་རྒྱུག་གིས་མི་འདོད་བཞིན་དུ་འབྲས་བུ་དམྱལ་བའི་སྡུག་བསྔལ་སོགས་སྐྱེད་པར་བྱེད་ན་དབང་ཕྱུག་དེ་རང་དབང་ཅན་དུ་མི་འགྱུར་བར་གཞན་གྱི་དབང་ཅན་དུ་ཐལ་ལ། འདོད་བཞིན་དུ་བྱེད་ནའང་འདོད་པ་ཙམ་ལ་རག་ལས་པར་འགྱུར་བས་རང་དབང་བ་ཡིན་པ་ཉམས་སོ། །སྡུག་བསྔལ་དེ་དག་བྱེད་ནའང་དབང་ཕྱུག་དམ་པ་ག་ལ་ཡིན་ཏེ། གཞན་སྡུག་བསྔལ་ལ་སྦྱོར་བའི་ཕྱིར་དམ་པ་མིན་པར་འགྱུར་རོ། །གལ་ཏེ་སོགས་རྐང་པ་བཞི་པོ་དེ་ལྟར་བཤད་པ་འམ། ཡང་ན་གལ་ཏེ་དབང་ཕྱུག་མི་འདོང་བཞིན་དུ་བྱ་བ་བྱེད་ན་གཞན་གྱི་དབང་ཅན་དུ་ཐལ་ཞིང་། འདོད་བཞིན་དུ་བྱེད་ནའང་འདོད་པ་ལ་རག་ལས་པས་རང་དབང་ཅན་ཡིན་པ་ཉམས་པར་འགྱུར་ལ། བྱ་བ་བྱེད་ནའང་དབང་ཕྱུག་རྟག་པའི་དངོས་པོ་ག་ལ་ཡིན་ཏེ་རྟག་པ་ལ་བྱ་བྱེད་མི་འཐད་པའི་ཕྱིར་ཞེས་བཤད་ནའང་ལེགས་སོ། །གཞན་ཡང་དབང་ཕྱུག་འགྲོ་བའི་རྒྱུ་ཡིན་པ་འགོག་ཚུལ། དབུ་མ་སྙིང་པོ་ལས། དེས་ན་དེས་བྱས་འགྲོ་བ་རྣམས། །རྒྱུ་ཡི་རྗེས་སུ་བྱེད་པའི་ཕྱིར། །ཀུན་ཀྱང་སེམས་དང་ལྡན་པར་འགྱུར། །གལ་ཏེ་དབང་ཕྱུག་རྒྱུ་ཡིན་ན། །འགྲོ་བ་ཕྲ་སོགས་ལྡན་པར་འགྱུར། །ཞེས་སོགས་ཀྱི་རིགས་པས་འགོག་པར་མཛད་དོ། །།
 
 གཉིས་པ་ནི། གང་དག་སོགས་རྐང་པ་གཉིས་ཀྱིས་བསྟན། དེ་ལ་མུ་སྟེགས་བྱེ་བྲག་པ་གང་དག་གི་ལུགས་ལ། ནམ་མཁའ་ནི་རྟག་པ་ཐམས་ཅད་དུ་སོང་བའི་རྫས་དང༌། ས་སོགས་བཞི་ནི་ཐམས་ཅད་དུ་སོང་བ་མ་ཡིན་པའི་རྫས་ཞེས་བྱ་ཞིང་། འབྱུང་བཞིའི་རྡུལ་ཕྲན་རྣམས་ནི་རྟག་པ་ཡིན་ལ་དེ་ནི་སྣོད་བཅུད་ཐམས་ཅད་ཀྱི་རྩོམ་གཞི་ཡིན་ཅིང་། དརྡུལ་ཕྲན་གྱིས་བརྩམས་པའི་རགས་པ་རྣམས་ནི་མི་རྟག་གོ་ཞེས་སྨྲ་བ་དེ་དག་ཀྱང་ནི། སྔར། མཁའ་བཞིན་དེས་ན་རྡུལ་ཡང་མེད། །ཅེས་པའི་སྐབས་སུ་རྡུལ་ཕྲན་ཆ་མེད་འགོག་པའི་རིགས་པས་བཟློག་ཟིན་ཏོ་ཞེས་སོ། ། ཀྱང་ཞེས་པས་དབང་ཕྱུག་པས་འདོད་པ་དེ་དག་མི་འཐད་པར་མ་ཟད་བྱེ་བྲག་པའི་ལུགས་དེའང་མི་འཐད་ཅེས་བསྡུའོ། །གསུམ་པ་ལ་གཉིས། འདོད་པ་བརྗོད་པ། དེ་དགག་པའོ།།དང་པོ་ནི། གཙོ་བོ་སོགས་རྐང་པ་དྲུག་གིས་བསྟན། དེ་ལ་ཕྱོགས་སྔ་མའི་འདོད་ཚུལ་ནི། ཤེས་བྱ་ཉེར་ལྔའི་ནང་ནས་རྩ་བའི་རང་བཞིན་ནམ་གཙོ་བོ་ཞེས་པ་རྟག་པ་ཡིན་པ་སོགས་ཀྱི་མཚན་ཉིད་དང་ལྡན་པ་ཞིག་རྣམ་འགྱུར་སྣ་ཚོགས་པའི་འགྲོ་བ་ཡི་རྒྱུ་ཡིན་པར་ནི་གྲངས་ཅན་པ་དག་གིས་འདོད་དོ། །
 
 དེ་ཡང་སྙིང་སྟོབས་དང་རྡུལ་དང་མུན་པ་ཞེས་བྱ་བའི་ཡོན་ཏན་གསུམ་ཆ་མཉམ་པའི་གནས་སྐབས་ནི་གཙོ་བོ་ཞེས་བྱར་རབ་ཏུ་བརྗོད་དེ་ཁས་ལེན་པར་བྱེད་ལ། དེ་གསུམ་ཆ་མི་མཉམ་པའི་གནས་སྐབས་ནི་འགྲོ་བ་སྟེ་རྣམ་འགྱུར་ཡིན་པར་བརྗོད་དོ།།དེ་ལ་གཙོ་བོ་ནི། རྣམ་འགྱུར་གྱི་བྱེད་པ་པོ། མ་སྐྱེས་པས་རྟག་པ། ཆ་མེད་པས་གཅིག་པུ།སེམས་མེད་པས་ཡུལ་ཁོ་ན། སྣོད་བཅུད་ཐམས་ཅད་ལ་ཁྱབ་པ། ཡོན་ཏན་གསུམ་ཆ་མཉམ་པ་སྟེ་ཁྱད་ཆོས་དྲུག་ལྡན་གྱི་མི་གསལ་བའི་ཤེས་བྱ་ཞིག་སྟེ། དེ་ཁ་དོག་ཚད་དབྱིབས་གང་གིས་མངོན་དུ་འགྱུར་བ་མེད་པ་སོགས་ཀྱིས་མི་གསལ་བའི་ཕྱིར་ཞེས་འདོད། རྡུལ་མུན་སྙིང་སྟོབས་གསུམ་ནི་རིམ་པར་སྡུག་བསྔལ་བཏང་སྙོམས་བདེ་བ་གསུམ་དང༌། སྡང་རྨོངས་ཆགས་གསུམ་གྱི་མིང་གི་རྣམ་གྲངས་ཡིན་ལ། རྡུལ་ནི་གཡོ་བ་དང་འཇུག་པའི་བདག་ཉིད་མུན་པ་ནི་ལྕི་བ་དང་གཡོགས་པའི་བདག་ཉིད་སྙིང་སྟོབས་ནི་ཡང་བ་དང་གསལ་བའི་བདག་ཉིད་ཡིན་ཟེར་རོ། །རང་བཞིན་ནི་རྒྱུ་དང༌། རྣམ་འགྱུར་ནི་འབྲས་བུར་འདོད་དོ།།གཉིས་པ་ལ་བཞི། གཙོ་བོ་རྟག་པ་རྣམ་འགྱུར་རྣམས་ཀྱི་རང་བཞིན་ཡིན་པ་དགག་པ། བདེ་། སོགས་རྟག་པ་ཡིན་པ་དགག་པ། འབྲས་བུ་རྒྱུ་དུས་ན་སྔར་མེད་གསར་སྐྱེ་མི་སྲིད་པ་དགག་པ། དབུ་མ་པ་ལ་སྐྱོན་མི་མཚུངས་པར་བསྟན་པའོ།།
 
 དངཔོ་ནི། གཅིག་ལ་སོགས་རྐང་པ་བཅུ་བཞིས་བསྟན། དེ་ཡང་ཁྱོད་འདོད་པ་ལྟར་གཙོ་བོ་ཆ་ཤས་གཏནམེད་ཀྱི་གཅིག་ལ་རྡུལ་མུན་སྙིང་སྟོབས་ཀྱི་རང་བཞིན་གསུམ་ཡོད་པ་ཉིད་ནི་རིགས་པ་མིན་ཏེ།གཅིག་ཡིན་པ་ཤེས་བྱ་ལ་མི་སྲིད་པར་འགྱུར་ཞིང་དེ་མི་སྲིད་ན་དུ་མའང་མེད་པས་གཅིག་དང་དུ་མས་བསྡུས་པའི་ཤེས་བྱ་གཏན་མེད་དུ་འགྱུར་བའི་ཕྱིར་དང་། ཆ་ཤས་གཏན་མེད་ཀྱི་གཅིག་དང་ཆ་གསུམ་དང་ལྡན་པ་གཞི་གཅིག་ལ་དངོས་འགལ་ཡིན་པའི་ཕྱིར་རོ། །དེ་བཞིན་དུ་གཟུགས་སོགས་རེ་རེ་ལའང་རང་བཞིན་གསུམ་རེ་ཡོད་ན་མི་རིགས་ཏེ་སྐྱོན་སྔ་མ་ལྟར་རོ། །རྒྱུ་མཚན་དེས་ན་ཡོན་ཏན་གསུམ་ཆ་མཉམ་པའི་གཙོ་བོ་ཆ་མེད་གཅིག་པུ་དེ་འདྲ་ཡོད་པ་མིན་ཏེ་དེ་ལྟར་རིགས་པ་དང་འགལ་བའི་ཕྱིར་རོ། །ཡོན་ཏན་གསུམ་ཆ་མཉམ་གྱི་གཙོ་བོ་མི་འཐད་པ་དེ་བཞིན་དུ་རྡུལ་མུན་སྙིང་སྟོབས་ཀྱི་ཡོན་ཏན་དེ་དག་ཉིད་ཀྱང་སོ་སོ་ནས་གཅིག་ཏུ་བདེན་པར་ཡོད་པ་ཡིན་ཏེ། དེ་རེ་རེ་ཡང་སོ་སོར་ཡོན་ཏན་རྣམ་པ་གསུམ་གསུམ་དུ་འགྱུར་བའི་ཕྱིར་རོ།།
 
 དེ་ལྟར་ཡོན་ཏན་གསུམ་རེ་རེ་ནས་མེད་ན་དེ་གསུམ་ཆ་མཉམ་པའི་གཙོ་བོ་མེད་དགོས་ལ། དེ་མེད་ན་སྒྲ་སོགས་རྣམ་འགྱུར་རྣམས་ཀྱང་ཡོད་པ་ཉིད་ཤིན་ཏུ་རྒྱང་རིང་དུ་འགྱུར་ཏེ་དེ་རྣམས་གཙོ་བོའི་རྣམ་འགྱུར་དུ་འདོད་པས་སོ། །སེམས་མེད་ཀྱི་བེམ་པོར་གྱུར་པའི་གོས་ལ་སོགས་པ་ལ་བདེ་སོགས་རང་བཞིན་གཅིག་ཏུ་ཡོད་པ་སྲིད་པའང་མིན་ཏེ་སེམས་མེད་ཡིན་པའི་ཕྱིར། 
 
 གོས་ལ་སོགས་པ་རྣམ་འགྱུར་གྱི་དངོས་པོ་རྣམས་བདེ་སོགས་དེ་རྒྱུའི་རང་བཞིན་དུ་བདེན་པར་མེད་དེ་ཡོད་ན་དཔྱད་བཟོད་ཀྱི་དངོས་པོར་ཡོད་དགོས་ན་དེར་མེད་དེ། སྔར་དངོས་པོ་ཐམས་ཅད་བདེན་མེད་དུ་རིགས་པས་རྣམ་པར་དཔྱད་ཟིན་པ་མིན་ནམ་སྟེ་ཡིན་པའི་ཕྱིར་རོ། །ཁྱོད་ཀྱི་ལུགས་ལྟར་ན་རྣམ་འགྱུར་གྱི་སྣམ་བུ་སོགས་ཀྱི་རྒྱུ་ཡང་བདེ་སོགས་ཆ་མཉམ་པའི་གཙོ་བོ་ཉིད་ཡིན་དགོས་ན་དེ་མི་རིགས་ཏེ། 
 
 རྒྱུ་བདེ་སོགས་ཆ་མཉམ་པའི་གཙོ་བོ་དེ་ལས་འབྲས་བུ་སྣམ་སོགས་འབྱུང་བའང་མེད་དེ། རྒྱུ་གཙོ་བོ་ཡོད་པ་ལ་རིགས་པས་གནོད་པས་དེ་འདྲའི་གཙོ་བོ་མི་སྲིད་པར་བཤད་མ་ཐག་པའི་ཕྱིར་རོ། །གལ་ཏེ་རྒྱུ་སྣམ་སོགས་ལས་ནི་འབྲས་བུ་བདེ་སོགས་འབྱུང་བ་ཡིན་ན། ཕྱིས་སྣམ་སོགས་འགགས་པའི་ཚེ་རྒྱུ་སྣམ་སོགས་དེ་དག་མེད་པའི་ཕྱིར་ན་འབྲས་བུ་བདེ་སོགས་ཆ་མཉམ་པའི་གཙོ་བོའང་མེད་པར་འགྱུར་ཏེ། ཁྱོད་རྒྱུ་འབྲས་རང་བཞིན་གཅིག་པར་འདོད་པའི་ཕྱིར་དང༌། སྤྱིར་ཡང་རྒྱུ་མེད་ན་འབྲས་བུ་མེད་དགོས་པའི་ཕྱིར་རོ། །རྒྱུ་སྣམ་སོགས་འགགས་པའི་ཚེ་འབྲས་བུ་བདེ་སོགས་ཆ་མཉམ་པའི་གཙོ་བོའང་མེད་པར་འདོད་ན་གཙོ་བོ་རྟག་དངོས་སུ་ཁས་བླངས་པ་དང་འགལ་ལོ། །
 
 གཉིས་པ་ནི། བདེ་སོགས་རྟག་པ་སོགས་རྐང་པ་བཅུ་གཉིས་ཀྱིས་བསྟན། བདེ་སོགས་ཆ་མཉམ་པའི་གཙོ་བོའམ་རང་བཞིན་ནི་རྟག་པ་ཉིད་དུ་ཡང་ནམ་ཡང་ཡོད་པ་མིན་ཏེ། ཡོད་ན་དེ་ལྟར་ཚད་མས་དམིགས་དགོས་པ་ལས་བདེ་སོགས་རེས་འགའ་བར་དམིགས་ཀྱི་རྟག་ཏུ་ཚད་མས་དམིགས་པ་ནི་ཡོད་པ་མ་ཡིན་པའི་ཕྱིར་རོ། །རྟག་པ་ཉིད་དུ་ཡང་། །ཞེས་ཡང་སྒྲས་གཙོ་བོ་རྟག་པ་རྣམ་འགྱུར་རྣམས་ཀྱི་རང་བཞིན་དུ་མི་འཐད་པར་མ་ཟད་རྟག་པ་ཡིན་པའང་མི་འཐད་ཅེས་བསྡུའོ། །བདེ་སོགས་ཀྱི་གསལ་བ་སྟེ་རྣམ་འགྱུར་རྟག་པའི་དངོས་པོར་ཡོད་པ་ཉིད་མ་ཡིན་ཏེ་ཡོད་ན། སྡུག་བསྔལ་མྱོང་བའི་ཚེ་ཡང་བདེ་བ་མྱོང་བ་ཅི་ཕྱིར་དམིགས་ཤིང་འཛིན་པ་མ་ཡིན་ཏེ་འཛིན་དགོས་ན་དེ་མི་འཛིན་པའི་ཕྱིར།སྡུག་བསྔལ་མྱོང་བ་དེའི་ཚེ་བདེ་བ་དེ་ཡོད་ཀྱང་མི་འཛིན་པ་ནི་སྡུག་བསྔལ་དེའི་རྐྱེན་གྱིས་བདེ་བ་དེ་ཉིད་ཕྲ་མོར་གྱུར་པས་སོ་ཞེ་ན། རེས་འགའ་བདེ་བ་དེ་རགས་པ་དང་། རེས་འགའ་བདེ་བ་དེ་ཕྲ་བའང་ཇི་ལྟར་ན་ཡིན་པར་འགྱུར་ཏེ། བདེ་བ་དེ་རྟག་པ་ཡིན་པར་ཁྱོད་འདོད་པ་མ་ཡིན་ནམ། དེ་ལྟར་བདེ་སོགས་དེ་དག་ཕྲ་བའི་གནས་སྐབས་དོར་ནས་རགས་པ་དང་། 
 
 རགས་པ་དོར་ནས་ཕྲ་བར་འགྱུར་བས་ན་བདེ་སོགས་ཕྲ་རགས་དེ་དག་མི་རྟག་པ་ཉིད་དུ་འགྱུར་ལ། བདེ་སོགས་སོ་སོ་ནས་མི་རྟག་ན་བདེ་སོགས་ཆ་མཉམ་པའི་གཙོ་བོའང་མི་རྟག་པ་ཉིད་དུ་འགྱུར་རོ། །དེས་ན་བདེ་སོགས་མི་རྟག་པ་དེ་བཞིན་དུ་དངོས་པོ་ཐམས་ཅད་ཀྱང་ནི་རང་བཞིན་གཞན་དང་གཞན་དུ་འགྱུར་བའི་ཕྱིར་མི་རྟག་པ་ཉིད་དུ་རྒྱུ་མཚན་ཅིས་མི་འདོད་དེ་ངེས་པར་འདོད་རིགས་སོ། །
 
 གལ་ཏེ་རགས་པ་དེ་བདེ་བ་ལས་རྫས་གཞན་ཡིན་ན་རགས་པ་ལོག་ཀྱང་བདེ་བ་དེ་ཇེ་ཕྲར་མ་སོང་བར་མྱོང་དགོས་ལ། བདེ་བ་ལས་རྫས་གཞན་མིན་ན་བདེ་བ་གསལ་བ་དེ་ཡང་མི་རྟག་པ་ཉིད་དུ་འགྱུར་ཏེ། རགས་པ་འགགས་ཚེ་བདེ་བའང་འགགས་པས་གཞན་དུ་འགྱུར་བ་ཅན་ཡིན་པའི་ཕྱིར་རོ། །འདིར་རྩ་བར། བདེ་བ་གསལ་བ་མི་རྟག་ཉིད། །ཅེས་ཡོད་པ་ལྟར་བྱས་ནས་གསལ་བ་ཞེས་པ་རྣམ་འགྱུར་ལ་བྱེད་པ་ཡིན་ལ། ཡང་བདེ་བ་གསལ་བར། ཅེས་ཡོད་པ་ལྟར་བྱས་ནས་བདེ་བ་ཡང་གསལ་བར་མི་རྟག་ཅེས་པའི་བཤད་ཚུལ་ཀྱང་ཡོད། །གསུམ་པ་ནི། གལ་ཏེ་སོགས་རྐང་པ་བཅུ་བཞིས་བསྟན། དེ་ལ་གྲངས་ཅན་དག་གིས། གལ་ཏེ་སྐྱེ་ན་རྒྱུདུས་ན་ཡོད་དགོས་པས་སྐྱེ་ལྡན་གྱི་དངོས་པོ་རྣམས་རྒྱུ་དུས་ན་ཡོད་པ་ཤ་སྟག་སྐྱེ་ཡི། རྒྱུ་དུས་ན་མེད་པ་འགའ་ཡང་རྒྱུས་བསྐྱེད་ནས་གསར་དུ་ནི་སྐྱེ་བ་མིན་ཏེ། རྒྱུའི་དུས་ན་མེད་པའི་ཕྱིར། གལ་ཏེ་རྒྱུ་དུས་ན་མེད་ཀྱང་སྐྱེ་ན་བྱེ་མ་ལས་ཀྱང་མར་འབྱུང་བ་སོགས་སུ་ཐལ་ལོ། །ཞེས་འདོད་ལ། 
 
 མྱུ་གུ་ལྟ་བུ་སྐྱེ་བའི་དོན་ཡང་འབྲས་བུ་མྱུ་གུའི་རང་བཞིན་རྒྱུ་ས་བོན་གྱི་དུས་ན་ཡོད་ཀྱང་བློ་ཡུལ་དུ་མི་གསལ་ལ། རྐྱེན་ཆུ་ལུད་སོགས་ཀྱིས་གསལ་བར་བྱས་པ་ལ་མྱུ་གུ་སྐྱེའོ་ཞེས་བརྗོད་པ་ཡིན་ནོ་ཞེ་ན། མི་འཐད་དེ། མྱུ་གུ་ལྟ་བུ་མངོན་པར་གསལ་བ་རྒྱུ་ས་བོན་གྱི་དུས་ན་མེད་པར་ཕྱིས་སྐྱེ་བར་ནི་ཁྱོད་ཀྱང་།འདོད་ལ། དེའི་ཕྱིར་སྔར་རྒྱུ་དུས་ན་མེད་པའི་འབྲས་བུ་གསར་དུ་སྐྱེ་བར་ནི་ཁྱོད་མི་འདོད་ཀྱང་།དོན་ཁས་བླངས་པ་ལ་གནས་པ་ཉིད་དུ་འདུག་པས་ཐ་སྙད་མི་འདོད་པ་ཙམ་དུ་ཟད་དོ། །ཞེས་སམ།ཡང་ན། གསལ་བ་སོགས་རྐང་པ་གཉིས་ཀྱི་དོན། རང་བཞིན་ལ་ལྟོས་པའི་སྔར་མེད་གསར་དུ་སྐྱེ་བར་ནི་ཁྱོད་མི་འདོད་པ་བཞིན་དུ་གསལ་བ་སྟེ་རྣམ་འགྱུར་ལ་ལྟོས་ནའང་སྔར་མེད་པར་གསར་དུ་སྐྱེ་བར་མི་འགྱུར་བར་ནི་ཁྱོད་མི་འདོད་ཀྱང༌། དེ་འདོད་དགོས་པར་ཐལ་བའི་སྐྱོན་དེ་གནས་པ་ཉིད་དེ་རིགས་པ་མཚུངས་པའི་ཕྱིར་ཞེས་འཆད་པའང་ཡོད།རྒྱུ་དུས་ན་འབྲས་བུ་ཡོད་པ་མངོན་སུམ་ལ་གཏུགས་པའི་རིགས་པས་འགོག་པ་ནི། གལ་ཏེ་རྒྱུ་ལ་འབྲས་བུ་མངོན་པར་མི་གསལ་བར་རང་བཞིན་ཐ་མི་དད་ཀྱི་ཚུལ་དུ་ངེས་པར་གནས་ན། ཟན་ཟ་བའི་ཚེ་མི་གཙང་བ་ཟ་བར་ཐལ་བར་འགྱུར་ཏེ། རྒྱུ་ཟན་གོང་གི་རང་བཞིན་དང་འབྲས་བུ་མི་གཙང་བའི་རང་བཞིན་གཉིས་ཆ་མེད་ཀྱི་གཅིག་ཏུ་འདོད་ལ་ཟན་གོང་གི་ཚོགས་པ་ན་ཡོད་པའི་འབྲས་བུ་མི་གཙང་བའི་ཆ་དེ་མངོན་པར་མི་གསལ་བས་སོ་སོར་བསལ་དུའང་མེད་པའི་ཕྱིར་རོ། 
 
 གཞན་ཡང་རས་གོས་ཀྱི་རིན་གྱིས་རས་བལ་གྱི་ས་བོན་ཉོས་ལ་དེ་དག་ཁྱོད་ཀྱིས་བགོ་བར་གྱིས་ཤིག་དང༌། དེས་ཀྱང་གྲང་ལྷག་སྐྱོབ་པ་སོགས་རས་གོས་ཀྱི་བྱ་བ་བྱེད་པར་འགྱུར་ཏེ་རས་གོས་ཀྱི་རང་བཞིན་དང་དེའི་ས་བོན་གྱི་རང་བཞིན་གཉིས་ཆ་མེད་ཀྱི་གཅིག་ཏུ་ཁྱོད་འདོད་པའི་ཕྱིར་རོ། །འཇིག་རྟེན་པ་རྣམས་རྨོངས་པས་རྒྱུ་དུས་ན་འབྲས་བུ་ཡོད་པ་མ་མཐོང་ཞིང་རས་བལ་གྱི་ས་བོན་ལ་རས་ཡུག་ཆེན་ཡོད་པའང་མ་མཐོང་པས་རས་བལ་གྱི་ས་བོན་མི་བགོ་བ་ཡིན་ནོ་ཞེ་ན། འོ་ན་ཁྱོད་ཀྱི་སྟོན་པ་དྲང་སྲོང་སེར་སྐྱ་ལ་སོགས་པ་རྒྱུ་དུས་ན་འབྲས་བུ་ཡོད་པའི་དེ་ཉིད་ཤེས་པས་ཐམས་ཅད་མཁྱེན་པར་འདོད་པ་དེ་རྣམས་ཀྱིས་རང་ལུགས་བཞག་པ་ཉིད། དེ་དག་གི་རྗེས་འབྲངས་ཁྱོད་ཀྱིས་ཀྱང་འདོད་དགོས་པས་ཁྱོད་ཟན་ཟ་བ་མི་གཙང་བ་ཟ་བ་སོགས་སུ་འགྱུར་ཞེས་པའམ། ཡང་ན། དེ་ཉིད་ཤེས་པར་འདོད་པའི་ཁྱོད་ཀྱི་སྟོན་པ་རྣམས་ཀྱིས་ཀྱང་རས་ཀྱི་ས་བོན་ལ་རས་གོས་ཡོད་པའི་རྣམ་གཞག་དེ་ཉིད་ཤེས་ན་ས་བོན་བགོ་རིགས་པ་ལ་དེ་མི་བགོ་བར་རས་གོས་ཁོ་ན་ནན་གྱིས་གྱོན་པར་མཐོང་བས་ནརྒྱུ་དུས་འབྲས་བུ་མེད་པར་གསལ་ལོ་ཞེས་བཤད། 
 
 ཁྱོད་ཀྱིས། འཇིག་རྟེན་རྨོངས་པས་རྒྱུ་དུས་ན་འབྲས་བུ་ཡོད་པ་མ་མཐོང་། ཞེས་པའང་འགལ་ཏེ། ཁྱོད་ལྟར་ན་རྒྱུ་ལ་འབྲས་བུ་ཡོད་པའི་དེ་ཉིད་ཤེས་པ་དེ་སེར་སྐྱ་སོགས་ཀྱི་རྗེས་སུ་ཞུགས་པའི་འཇིག་རྟེན་པ་རྣམས་ལ་ཡང་ནི་ཡོད་པ་ཅི་སྟེ་མཐོང་བ་མ་ཡིན་ཏེ། དེ་འདྲའི་རྣམ་གཞག་རང་གི་སྟོན་པས་བསྟན་པའི་གྲུབ་མཐའ་ལས་བཤད་པ་ལྟར་འདོད་པས་སོ། །འཇིག་རྟེན་པ་རྣམས་ཀྱི་རྒྱུ་འབྲས་ཀྱི་གནས་ཚུལ་མཐོང་བ་ཚད་མ་ཉིད་མིན་པས་རྒྱུ་ལ་འབྲས་བུ་ཡོད་པ་མི་རྟོགས་སོ་ཞེ་ན། འོ་ན་འཇིག་རྟེན་པ་རྣམས་ཀྱིས་མྱུ་གུ་ལྟ་བུ་རྣམ་འགྱུར་མངོན་པར་གསལ་བ་མཐོང་བའང་བདེན་པ་མ་ཡིན་པར་ཐལ། འཇིག་རྟེན་པས་མཐོང་བ་ཚད་མ་མ་ཡིན་པའི་ཕྱིར།འབྲས་བུ་རྣམས་རྒྱུ་དུས་ན་ཡོད་པ་འགོག་པའི་རིགས་པ་འདིར་བཤད་པ་ལྟར་དབུ་མ་སྙིང་པོ་ལས་ཀྱང་།ནྱ་གྲོ་དྷ་ཡི་ས་བོན་གྱི། །ནང་ན་ཡོད་པའི་ནྱ་གྲོ་དྷ། །བུད་མེད་སྐྱེས་པ་འགྲོགས་ལ་བུ། །ཇ་ཡི་ནང་ན་སྒྲ་གནས་དང༌། །ཟས་ཀྱི་ནང་ན་ཕྱི་ས་སོགས། །ཤིང་ལ་འབར་ཡོད་མི་མཐོང་ཞེས། །གང་ཞིག་མངོན་སུམ་སྤོང་བྱེད་པ། །དེ་ནི་བདེན་སྨྲ་ཇི་ལྟར་ཡིན། །ཞེས་སོགས་གསུངས།
 
 བཞི་པ་ནི། གལ་ཏེ་ཚད་མ་སོགས་རྐང་པ་བཅུ་གཉིས་ཀྱིས་བསྟན། དེ་ལ་གྲངས་ཅན་པ་ན་རེ། ཁྱོད་དབུ་མ་པ་ལྟར་ནའང་གལ་ཏེ་ཚད་མ་དོན་དམ་པར་ཚད་མ་མིན་ན་བརྫུན་པའི་ཚད་མ་དེས་གཞལ་བྱ་གཞལ་བའང༌། གཞལ་བ་ལྟར་མི་བདེན་པས་ཕྱིན་ཅི་ལོག་བརྫུན་པར་མི་འགྱུར་རམ་སྟེ་འགྱུར་དགོས་ལ། རྒྱ་མཚན་དེ་ཉིད་དུ་ན་ཁྱོད་སྟོང་པ་ཉིད་སྒོམ་པའང་ཕྱིན་ཅི་ལོག་བརྫུན་པ་ཉིད་དུ་འགྱུར་ཏེ་སྟོང་ཉིད་འཇལ་བྱེད་ཀྱི་ཚད་མ་བརྫུན་པ་དེས་གཞལ་བ་ཡིན་པ་དེ་ཕྱིར་མི་འཐད་པར་འགྱུར་རོ་ཞེ་ན། ཁོ་བོ་ཅག་དབུ་མ་པའི་ལུགས་ལ་སྟོང་ཉིད་འཇལ་བྱེད་ཀྱི་ཚད་མ་དང༌། དེས་གཞལ་བའི་སྟོང་ཉིད་གཉིས་ཀའང་བརྫུན་པ་ཡིན་པ་ཆེས་འཐད་དོ། །
 
 འཐད་ཚུལ་ཡང་། རྟགས་པའི་དངོས་ལ་ཞེས་པ་དགག་བྱ་བུམ་པ་བདེན་གྲུབ་ལྟ་བུ་བདེན་པར་གྲུབ་མ་གྲུབ་བརྟགས་ནས་དགག་པའི་གཞིར་༌་གྱུར་པའི་དངོས་པོ་ལ་ཞེས་སམ། ཡང་ན། བདེན་འཛིན་གྱིས་སྒྲོ་བཏགས་པའི་དགག་བྱའི་དངོས་པོ་བདེན་གྲུབ་ལྟ་བུ་ལ་རྟོག་པས་མ་རེག་པར་ཏེ་གལ་ཏེ་བདེན་པར་གྲུབ་ན་འདི་ལྟ་བུ་ཞིག་གོ་སྙམ་ནས་རྟོག་པས་མ་བཟུང་ཞིང་རྣམ་པ་མ་ཤར་བར་བདེན་གྲུབ་དེ་ཡི་དངོས་པོ་མེད་པའི་བཀག་པ་བདེན་སྟོང་དེ་ཡང་རྟོག་པས་དམིགས་ཤིང་འཛིན་པ་མ་ཡིན་ཏེ། བདེན་གྲུབ་ཀྱི་དངོས་པོ་བཀག་ནས་བདེན་མེད་ཚད་མས་ངེས་པ་དགག་བྱ་བདེན་གྲུབ་ཀྱི་རྣམ་པ་བློ་ཡུལ་དུ་འཆར་བ་ལ་རག་ལས་པའི་ཕྱིར། རྟོག་ངོར་མོ་གཤམ་བུའི་རྣམ་པ་མ་ཤར་བར་མོ་གཤམ་བུ་ཤི་བའི་རྣམ་པ་མི་འཆར་བ་བཞིན་ནོ།།ཡང་ན་རྐང་པ་གཉིས་པོ་འདི་ལ་བརྟག་བྱའི་དངོས་པོ་གཞི་ཆོས་ཅན་ལ་རྟོག་པས་མ་རེག་པའམ་མ་དམིགས་པར། གཞི་དེ་ཡི་ཆོས་ཉིད་བདེན་པའི་དངོས་མེད་འཛིན་ནུས་པ་མ་ཡིན་ཞེས་འཆད་ཚུལ་ཀྱང་ཡོད་དོ། །འདིས་ནི་དགག་བྱ་བདེན་གྲུབ་ཀྱི་དོན་སྤྱི་མ་ཤར་བར་བདེན་པས་སྟོང་པའི་སྟོང་ཉིད་ངེས་མི་ཐུབ་པས་སྟོང་ཉིད་ངེས་པ་ལ་དགག་བྱའི་སྣང་ཚུལ་ངེས་པ་གལ་ཆེ་བར་བསྟན་ཏོ། །དེ་ཕྱིར་དགག་བྱ་བརྫུན་པའི་དངོས་པོ་བདེན་གྲུབ་ལྟ་བུ་གང་ཡིན་པ་དེ་མི་སྲིད་པས། དེ་བཀག་པ་བདེན་གྲུབ་དེ་ཡི་དངོས་པོ་མེད་པའི་སྟོང་ཉིད་དེ་ཡང་གསལ་བར་བརྫུན་པ་འབའ་ཞིག་ཏུ་ཟད་ཀྱི་བདེན་པར་གྲུབ་པ་ནི་ཅུང་ཟད་ཀྱང་མེད་དོ།། དགག་བྱ་བདེན་གྲུབ་དང་བཀག་པ་བདེན་སྟོང་གཉིས་ཀ་བརྫུན་པ་ཡིན་པར། རྩ་ཤེ་ལས། གལ་ཏེ་མི་སྟོང་ཅུང་ཟད་ཡོད། །སོགས་ཀྱིས་ཀྱང་སྟོན་ཏོ། །དེས་ན་དགག་བྱ་བདེན་གྲུབ་དང་དེ་བཀག་པའི་སྟོང་ཉིད་ལྟ་བུ་གཞལ་བྱའི་ཡུལ་དང༌། འཇལ་བྱེད་ཀྱི་ཚད་མ་ཐམས་ཅད་བརྫུན་པ་ཡིན་པར་མཚུངས་ཀྱང་སྤང་གཉེན་དུ་འཐད་དེ། 
 
 དཔེར་ན། རྨི་ལམ་དུ་བུ་ཤི་བ་ལྟ་བུ་རྨིས་པ་ལ།ད་ནི་བུ་དེ་མེད་སྙམ་པའི་རྣམ་རྟོག་དེ་ནི་རྨི་ལམ་གྱི་བུ་དེ་མ་ཤི་བར་ཡོད་པར་འཛིན་པའི་རྣམ་པར་རྟོག་པ་ཡི་གེ།ས་ཡིན་ལ། ཡོད་སྙམ་པ་དང་མེད་སྙམ་པའི་རྨི་ལམ་གྱི་སྤང་གཉེན་དེ་གཉིས་ཀ་ཡང་བརྫུན་པ་ཡིན་པ་བཞིན་དུ་གཉེན་པོ་བརྫུན་པས་སྤང་བྱ་བརྫུན་པ་འཇོམས་པ་དང༌། ཚད་མ་བརྫུན་པས་གཞལ་བྱ་བརྫུན་པ་གཞལ་བའང་དབུ་མ་པར་མི་འགལ་ཏེ། ཤེས་བྱ་ཐམས་ཅད་བརྫུན་པ་བདེན་མེད་རྨི་ལམ་དང་སྒྱུ་མ་ལྟ་བུར་འདོད་པས་སོ། ། གྲངས་ཅན་པས་ནི་ཤེས་བྱ་ཐམས་ཅད་བདེན་གྲུབ་ཏུ་འདོད་པས་ཚད་མ་བརྫུན་པ་འཇོག་མི་ཤེས་པས་སྐྱོན་དེ་དབུ་མ་པར་མི་མཚུངས་པའི་ཚུལ་ནི་དེ་ཡིན་ནོ།། །།བཤད་མ་ཐག་པའི་དཔེ་དེ་ཉིད་ཀྱི་སྒོ་ནས་སྤང་གཉེན་གྱིས་མཚོན་པའི་ཆོས་ཐམས་ཅད་བརྫུན་པའི་ཚུལ། མདོ་ཏིང་འཛིན་རྒྱལ་པོ་ལས། །ཇིལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་ཞིང་ཤི་བ་དེ་མཐོང་ནས། །བྱུང་ནས་དགའ་ཞིང་ཤི་ནས་མི་དགའ་ལྟར། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་དང་། མདོ་གཞན་ལས་ཀྱང་། སྒྱུ་མའི་གླང་པོ་ཆེས་སྒྱུ་མའི་གླང་པོ་གཞན་ཞིག་ཕམཔར་བྱས་པ་སོགས་ཀྱི་དཔེས་ཀྱང་སྤང་གཉེན་གཉིས་ཀ་བརྫུན་པར་བསྟན་ཏོ། །
 
 གསུམ་པ་ནི། དེ་བས་སོགས་རྐང་པ་གཉིས་ཀྱིས་བསྟན། རྒྱུམཚན་དེ་བས་ན་སྔར་བཤད་པ་དེ་ལྟར་རིགས་པ་ཡང་དག་གིས་རྣམ་པར་དཔྱད་པས་དབང་ཕྱུག་དང་གཙོབོ་སོགས་མི་མཐུན་པའི་རྒྱུ་ལས་མི་སྐྱེ་བར་མ་ཟད་དངོས་པོ་འགའ་ཡང་རྒྱུ་མེད་ལས་སྐྱེ་བ་ནི་ཡོད་པ་མ་ཡིན་ནོ་ཞེས་སྔར་རྒྱུ་མེད་ལས་སྐྱེ་བ་བཀག་པའི་དོན་བསྡུའོ། །བཞི་པ་ནི། སོ་སོ་བ་སོགས་རྐང་པ་བཞིས་བསྟན། དེ་ལ་མྱུ་གུ་ལྟ་བུ་འབྲས་བུའི་དངོས་པོ་རྣམས་སྐྱེ་བ་ན་རྒྱུ་ས་བོན་ཆུ་ལུད་དྲོད་གཤེར་སོགས་རྒྱུ་རྐྱེན་སོ་སོ་བའམ། དེ་ཐམས་ཅད་ཚོགས་པའི་འདུས་པ་ཡི་རྒྱུ་རྐྱེན་རྣམས་ལ་ཡང་ཀ་ཁར་གཞོང་ལ་རྒྱ་ཤུག་བརྟེན་པ་ལྟར་རང་བཞིན་གྱིས་གནས་པ་མ་ཡིན་ཞིང༌། གྲངས་ཅན་པས་འདོད་པ་ལྟར་མངོན་པར་མི་གསལ་བའི་ཚུལ་དུ་གནས་པའང་མ་ཡིན་ཏེ། རྒྱུ་རྐྱེན་རྣམ་པར་མ་འགྱུར་བར་མྱུ་གུ་སོགས་ཚད་མས་མི་དམིགས་པའི་ཕྱིར་རོ། །
 
 རྒྱུ་རྐྱེན་དེ་དག་ལ་ལྟོས་མེད་ཀྱི་ཚུལ་དུ་གཞན་ནས་འོངས་པའང་མ་ཡིན་ལ་རང་བཞིན་གྱིས་གྲུབ་པའི་ཚུལ་གྱིས་གྲུབ་ཟིན་གནས་པ་ཡང་མ་ཡིན་ཞིང་། འཇིག་པ་ན་རང་བཞིན་གྱིས་འགགས་ནས་གཞན་དུ་འགྲོ་བ་ཡང་མ་ཡིན་ནོ། །དེས་ན་མྱུ་གུ་སོགས་འདུས་བྱས་ཐམས་ཅད་ཀྱང་འབྲས་བུ་སྐྱེ་བའི་ཚེ་གང་ནས་ཀྱང་མི་འོང་བ་དང༌། རྒྱུ་འགགས་པའི་ཚེ་གང་དུའང་མི་འགྲོ་བར་རྟག་ཆད་དང་བྲལ་བའི་ཆོས་ཉིད་དེ། རྒྱ་ཆེར་རོལ་པ་ལས། །ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་སྨྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །ཞེས་སོགས་གསུངས། དེའི་དོན་ནི། རྒྱུ་ས་བོན་ཡོད་ན་དེའི་རྒྱུ་ཅན་གྱི་མྱུ་གུ་ཡང་ཇི་ལྟ་བ་བཞིན་འབྱུང་ལ། དེ་འབྱུང་བ་ན། ས་བོན་ཉིད་མྱུ་གུར་ཕར་འཕོ་ཞིང་འགྲོ་བ་དང༌། མྱུ་གུ་ས་བོན་ལས་གཞན་ཞིག་ནས་ཚུར་འོང་བ་གཉིས་ཀ་གང་ཡང་མིན་ཏེ། སྔ་མ་ལྟར་ན་རྟག་པར་འགྱུར་བ་ལས་དེ་ལྟ་མིན་པས་མྱུ་གུའི་དུས་ནའང་མི་འཇིག་པར་གནས་པའི་རྟག་པ་མིན་ལ། ཕྱི་མ་ལྟར་ན་རྒྱུ་ས་བོན་ལ་མི་ལྟོས་པར་འབྲས་བུ་མྱུ་གུ་འབྱུང་བས་ས་བོན་རྒྱུན་ཆད་པར་འགྱུར་བ་ལས་དེ་ལྟ་མིན་པས་ས་བོན་རྒྱུན་ཆད་པའང་མིན་ནོ། །དེ་དག་གི་རྒྱུ་མཚན་ཡང་། །མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་དང༌། རང་བཞིན་གཅིག་པ་གང་ཡང་མིན་པའི་ཕྱིར་རོ། །མདོ་དེའི་དོན་རྩ་ཤེ་ལས། །གང་ལ་བརྟེན་ནས་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ལ། །དེ་ཕྱིར་རྟག་མིན་ཆད་མ་ཡིན། །ཞེས་གསུངས། དེ་ལྟར་སྐྱེ་འགག་གནས་གསུམ་ཐམས་ཅད་རང་བཞིན་གྱིས་མ་གྲུབ་པས་བདག་གཞན་གཉིས་རེ་རེ་བ་ལས་སྐྱེ་བ་མེད་ཅིང་། དེ་མེད་པས་གཉིས་ཀ་ཚོགས་པ་ལས་སྐྱེ་བའང་མེད་པར་གྲུབ་པོ། །ཚིག་རྐང་བཞི་པོ་འདི་མུ་གསུམ་ལས་སྐྱེ་བ་བཀག་པའི་དོན་བསྡུའམ། །གཉིས་ཀ་ལས་སྐྱེ་བ་འགོག་བྱེད་ཀྱི་རིགས་པར་སྦྱར་ཡང་རུང་བར་གསུངས་སོ། །གཉིས་པ་ནི། རྨོངས་པས་སོགས་རྐང་པ་བཅུས་བསྟན། ཆོས་དང་གང་ཟག་ལ་བདེན་པར་འཛིན་པའི་རྨོངས་པ་མ་རིག་པས་བདེན་པར་གང་བྱས་ཤིང་སྒྲོ་བཏགས་པའི་གཟུགས་སོགས་ཀྱི་དངོས༌པོ་འདི་དག་སྒྱུ་མ་མཁན་གྱིས་སྤྲུལ་པའི་རྟ་གླང་སོགས་ལས་ནི་ཁྱད་པར་ཅི་ཡོད་དེ། དེ་གཉིས་ཀའང་རང་བཞིན་གྱིས་གྲུབ་པ་ལྟར་སྣང་ཡང་རང་བཞིན་གྱིས་མ་གྲུབ་པ་ཉིད་དུ་གནས་པས་སྣང་ཚོད་དང་གནས་ཚུལ་མི་མཐུན་པའི་བརྫུན་པ་ཡིན་པའི་ཕྱིར་རོ། །
 
 འདི་དག་གིས་གཏན་ཚིགས་འདིའི་ཤེས་འདོད་ཆོས་ཅན་སྐྱོན་མེད་དེ་བསྟན། སྒྱུ་མ་མཁན་གྱིས་རྟ་གླང་སོགས་སྤྲུལ་པ་གང་ཡིན་པ་དང་། །རྒྱུ་རྐྱེན་གཞན་རྣམས་ཚོགས་པའི་སྟོབས་ཀྱིས་ནི་གང་སྤྲུལ་པ་གཟུགས་སོགས་ཀྱི་དངོས་པོ་དེ་དག་ལ་ནི་རང་བཞིན་གྱིས་གྲུབ་པ་ཅུང་ཟད་ཀྱང་མེད་དེ། ཡོད་ན་སྐྱེ་བའི་ཚེ་གཞན་ཞིག་ནས་རང་བཞིན་གྱིས་འོང་དགོས་ལ་འགག་པའི་ཚེ་རང་བཞིན་གྱིས་གཞན་དུ་འགྲོ་དགོས་ན། དངོས་པོའི་ཆོས་དེ་རྣམས་ནི་རྒྱུ་རྐྱེན་རྟེན་འབྲེལ་ཙམ་ལས་བྱུང་བ་མ་གཏོགས་སྐྱེ་བ་ན་གང་ནས་འོངས་པར་འགྱུར་ཞིང་འགག་པ་ན་གང་དུ་འགྲོ་བའང་བརྟག་པར་གྱིས་ཤིག་དང་འགྲོ་འོང་རང་བཞིན་གྱིས་གྲུབ་པ་གང་ཡང་ཚད་མས་དམིགས་སུ་མེད་དོ།།འདི་དག་གིས་ནི་རྟེན་འབྲེལ་ལ་བདེན་མེད་ཀྱིས་ཁྱབ་པ་དེ་བསྟན་ཏོ། །
 
 སྨྱུ་གུ་དང་འདུ་བྱེད་ཀྱི་རྟེན་འབྲེལ་ལྟ་བུའི་འབྲས་བུ་གང་ཞིག ས་བོནདང་མ་རིག་པའི་རྟེན་འབྲེལ་ལྟ་བུའི་རྒྱུ་གང་དང་ཉེ་བ་ཡིས་སྐྱེ་བ་མཐོང་བར་འགྱུར་ལ། རྒྱུ་དེ་དག་མེད་པ་དང་མ་ཚང་བ་ན་སྐྱེ་བ་མིན་པ་ཡི་རྟེན་འབྱུང་གི་ཆོས་འདི་དག་ནི་རྒྱུ་རྐྱེན་གློ་བུར་བས་གསར་དུ་བཅོས་སུ་ཡོད་པའམ་བཅོས་བུ་ཡིན་གྱི། རྒྱུ་རྐྱེན་ལ་ལྟོས་མེད་དུ་སྐྱེ་བ་ནི་ནམ་མཁའི་པདྨོ་བཞིན་ནོ། །ཡང་ན་བཏགས་པ་ཙམ་གྱི་གདགས་གཞིའི་ཆོས་གང་ཞིག་རང་འདོགས་བྱེད་ཀྱི་རྟོག་པའི་རྐྱེན་གང་དང་ཉེ་བ་ཡིས་ཞེས་སྦྱར་ཏེ་ཐལ་འགྱུར་བའི་ཐུན་མོང་མ་ཡིན་པའི་བཤད་ཚུལ་ལོ།། །།འདི་དག་གིས་རྟེན་འབྲེལ་གྱི་གཏན་ཚིགས་སམ་རྟགས་རྒྱུ་རྐྱེན་ལ་རག་ལས་པའི་རྟེན་འབྱུང་ཉིད་༌༌བསྟན་ཏོ། །དེས་ན་ཆོས་རྣམས་རྒྱུ་རྐྱེན་ལ་ལྟོས་ཤིང་བདེན་པར་མེད་པ་གཟུགས་བརྙན་དང་མཚུངས་པ་ཡིན་ནོ། །འདིས་ནི་མཐུན་དཔེ་ཡང་དག་བསྟན་ཏོ། རྒྱུ་རྐྱེན་གྱིས་བཅོས་མའི་ཆོས་དེ་རྣམས་ལ་བདེན་པར་གྲུབ་པ་ཉིད་ཇི་ལྟར་ན་ཡོད་དེ་མེད་དོ། །འདིས་ནི་དེ་སྒྲུབ་ཀྱི་བསྒྲུབ་བྱའམ་དམ་བཅའ་བསྟན་ཏོ། །དེ་དག་གི་དོན་བསྡུ་ན། རྩ་ཚིག་དང་མཐུན་པའི་སྦྱོར་བ་ནི། རྨོངས་པས་བདེན་པར་ཞེན་པའི་གཞི་གཟུགས་སོགས་ཆོས་ཅན། བདེན་པར་མེད་དེ། རྒྱུ་རྐྱེན་ལ་རག་ལས་པའི་རྟེན་འབྲེལ་ཡིན་པའི་ཕྱིར། དཔེར་ན་གཟུགས་བརྙན་དང་མཚུངས་སོ་ཞེས་པའོ། །དེ་ལྟར་ཆོས་རྣམས་ཀྱི་རང་བཞིན་སྤྲོས་པ་མཐའ་དག་དང་བྲལ་ཞིང་རྒྱུ་རྐྱེན་ལ་རག་ལས་པའི་རྟེན་འབྱུང་སྒྱུ་མ་ཙམ་ཡིན་པའི་ཚུལ་ངེས་དོན་གྱི་ལུང་གིས་ཀྱང་གྲུབ་སྟེ། རྒྱ་མཚོས་ཞུས་པ་ལས། མཁས་པས་རྟེན་འབྱུང་ཆོས་རྣམས་རྟོགས་གྱུར་ཏེ། །མཐར་ལྟ་བ་ལ་རྟེན་པར་ཡང་མི་བྱེད། །རྒྱུ་དང་བཅས་ཤིང་རྐྱེན་བཅས་ཆོས་ཤེས་ཀྱི། །རྒྱུ་མེད་རྐྱེན་མེད་ཆོས་ཉིད་ཡོད་མ་ཡིན། །ཞེས་དང༌། གཟུགས་བརྙན་གྱི་དཔེས་གཏན་ལ་འབེབས་པའི་ཚུལ་ཡང་། མདོ་ལས། མེ་ལོང་ཤིན་ཏུ་ཡོངས་དག་ལས། །ཇི་ལྟར་རང་བཞིན་མེད་པ་ཡི།།གཟུགས་བརྙན་སྣང་བ་དེ་བཞིན་དུ། །ལྗོན་པ་ཆོས་རྣམས་ཤེས་པར་གྱིས། །ཞེས་སོགས་གསུངས་སོ།།གསུམ་པ་ཡོད་མེད་སྐྱེ་འགོག་གི་གཏན་ཚིགས་བཤད་པ་ལ་གསུམ། གཏན་ཚིགས་བསྒྲུབས་ནས་སྐྱེ་བ་རང་བཞིན་གྱིས་སྒྲུབ་པ་དགག་པ། དེས་འགག་པ་རང་བཞིན་གྱིས་གྲུབ་པ་ཁེགས་པར་བསྟན་པ།དེས་ན་སྲིད་ཞི་མཉམ་ཉིད་དུ་གྲུབ་པར་བསྟན་པའོ།།
 
 དང་པོ་ནི། དངོས་པོ་ཡོད་པར་སོགས་རྐང་པ་བཅུ་དྲུག་གིས་བསྟན། དངོས་པོ་གང་ཞིག་རང་བཞིན་གྱིས་ཡོད་པར་གྱུར་པ་ལ་སྐྱེད་བྱེད་ཀྱི་རྒྱུ་ཡིས་དགོས་པ་ཅི་ཞིག་ཡོད་དེ། རང་བཞིན་གྱིས་གྲུབ་པའི་དངོས་པོ་དེ་རྒྱུས་བསྐྱེད་མི་དགོས་ཤིང་དགོས་ནའང་མི་ནུས་པའི་ཕྱིར། འོན་ཏེ་དངོས་པོ་དེ་དག་ནི་གཏན་ནས་མེད་པ་ཡིན་ན་ཡང་སྐྱེད་བྱེད་ཀྱི་རྒྱུ་ཡིས་དགོས་པ་ཅི་ཞིག་ཡོད་དེ། །གཏན་ནས་མེད་པ་རྒྱུས་བསྐྱེད་མི་ནུས་པའི་ཕྱིར། ཡོད་པ་རང་གི་ངོ་བོ་གྲུབ་ཟིན་པས་སྐྱེད་བྱེད་མི་དགོས་པ་བདེན་མོད། 
 
 མེད་པ་ལ་ཅིའི་ཕྱིར་སྐྱེད་བྱེད་ཀྱི་རྒྱུ་མི་དགོས་སྙམ་ན། བྱེ་བ་བརྒྱ་ཕྲག་གི་རྒྱུ་ཡིས་ཀྱང་དངོས་པོ་གཏན་ནས་མེད་པ་ཞིག་དངོས་པོར་བསྒྱུར་དུ་མེད་དེ། དེ་འདྲའི་དངོས་མེད་རི་བོང་གི་རྭ་ལྟ་བུ་དེ།།རྒྱུ་རྐྱེན་གྱི་བྱེད་པའི་ཡུལ་དུ་མི་རུང་བས་སུ་གང་གིས་ཀྱང་དངོས་པོར་བསྒྱུར་དུ་མི་བཏུབ་པའི་ཕྱིར་རོ། །འདིར་མེད་པ་ལ་སྐྱེད་བྱེད་ཀྱི་རྒྱུ་ཡི་དགོས་པ་མེད་ཅེས་པའང་། གཏན་ནས་མེད་པ་ཞིག་རྒྱུ་རྐྱེན་གྱིས་བསྐྱེད་ནས་སྐྱེ་མི་སྲིད་པས་དེ་འདྲའི་སྐྱེ་བ་འགོག་པ་ཡིན་གྱི་རྒྱུ་ས་བོན་གྱི་དུས་ན་མེད་པའི་འབྲས་བུ་མྱུ་གུ་ལྟ་བུ་སྐྱེ་བ་འགོག་པ་མིན་ཏེ། སྐྱེ་ལྡན་གྱི་དངོས་པོ་ཐམས་ཅད་རྒྱུ་དུས་ན་མེད་པ་ཤ་སྟག་སྐྱེ་བ་ཡིན་པའི་ཕྱིར། ཡོད་པ་སྐྱེ་བ་འགོག་པའི་དོན་ཡང་། སྔར་སྐྱེས་ནས་ཡོད་མྱོང་བ་ཙམ་ལ་མིན་གྱི་རང་བཞིན་གྱིས་ཡོད་པ་དང་གྲངས་ཅན་པས་རྒྱུ་དུས་ན་ཡོད་པར་འདོད་པ་ལྟ་བུ་འགོག་པ་ཡིན་ནོ། །དེ་ལྟར་དམ་བཅས་པའི་དོན་གཏན་ཚིགས་ཀྱིས་རྒྱས་པར་སྒྲུབ་པ་ལ། དངོས་མེད་དངོས་པོར་མི་འགྱུར་བར་སྒྲུབ་པ་ནི། དངོས་པོ་གཏན་ནས་མེད་པ་ཞིག་དངོས་པོར་བསྒྱུར་དུ་མེད་དེ། གལ་ཏེ་ཡོད་ན་དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་བ་ཡིན་ནམ། བཏང་ནས་འགྱུར་བ་གང་ཡིན་བརྟག་པར་བྱ་སྟེ། དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་ན། དངོས་མེད་ཀྱི་གནས་སྐབས་མ་བཏང་བ་དེ་ཉིད་དངོས་པོའི་གནས་སྐབས་ཇི་ལྟར་ཡིན་ཏེ། དོན་བྱེད་མི་ནུས་པའི་གནས་སྐབས་དང་དོན་བྱེད་ནུས་པའི་གནས་སྐབས་དེ་གཉིས་གནས་སྐབས་སོ་སོ་ཐ་དད་ཅིང་དངོས་འགལ་ཡིན་པའི་ཕྱིར། དངོས་མེད་ཀྱི་གནས་སྐབས་བཏང་ནས་དངོས་པོར་འགྱུར་ན་དངོས་མེད་ཀྱི་གནས་སྐབས་བཏང་ཟིན་པ་དེའི་ཚེ་དངོས་མེད་མིན་དགོས་ལ། དངོས་པོར་ཡང་ད་དུང་འགྱུར་དགོས་ཡིན་གྱིས་གྱུར་ཟིན་མ་ཡིན་པས་དངོས་པོའང་མིན་པ་དེས་ན་དངོས་པོར་འགྱུར་རྒྱུའི་ཆོས་དངོས་མེད་དང་དངོས་པོ་གཉིས་ཀ་ལས་གཞན་ཕུང་གསུམ་པ་ཡང་གང་ཞིག་ཡོད་པ་ཡིན་ཏེ་དེ་འདྲ་མི་སྲིད་པའི་ཕྱིར་རོ།།
 
 གཞན་ཡང་དངོས་མེད་ཀྱི་གནས་སྐབས་མ་བཏང་བར་དངོས་པོར་འགྱུར་ན། དངོས་པོ་མེད་པའི་གནས་སྐབས་ཀྱི་ཚེ་དངོས་པོར་ཡོད་པ་སྲིད་པ་མིན་པས་ན་དེའི་ཚེ་དངོས་པོ་ཡོད་པར་ནམ་ཞིག་ན་འགྱུར་ཏེ་དངོས་མེད་ཀྱི་དུས་ན་དངོས་པོ་མ་སྐྱེས་པའི་ཕྱིར་དངོས་མེད་ལས་མ་འདས་སོ། །གཞན་ཡང་དངོས་མེད་ཀྱི་གནས་སྐབས་བཏང་ནས་དངོས་པོར་འགྱུར་ན། དངོས་པོ་ཡིན་པའི་གནས་སྐབས་སྐྱེས་པར་མ་གྱུར་པར་ནི་དངོས་མེད་ཀྱི་གནས་སྐབས་དང་ནི་འབྲལ་བར་མི་འགྱུར་ལ། །
 
 དངོས་མེད་ཀྱི་གནས་སྐབས་དང་ནི་མ་བྲལ་ན་ནི་དངོས་པོ་ཡོད་པའི་སྐབས་མི་སྲིད་དེ། དངོས་པོ་ཡོད་མེད་ཀྱི་གནས་སྐབས་གཉིས་པོ་དངོས་འགལ་ཡིན་པའི་ཕྱིར་རོ། །དངོས་པོ་རང་བཞིན་གྱིས་གྲུབ་པ་དངོས་མེད་དུ་མི་འགྱུར་བར་སྒྲུབ་པ་ནི། དེ་ལྟར་དངོས་མེད་དངོས་པོར་མི་འགྱུར་བ་བཞིན་དུ་རང་བཞིན་གྱིས་གྲུབ་པའི་དངོས་པོའང་དངོས་པོ་མེད་པར་འགྱུར་བ་མིན་ཏེ། ཡིན་ན་གཞི་གཅིག་ཉིད་ལའང་བྱེད་དངོས་པོ་དང་ཕྱེད་དངོས་མེད་ཀྱི་རང་བཞིན་གཉིས་སུ་གྲུབ་པར་ཐལ་བར་འགྱུར་བའི་ཕྱིར།གཞན་ཡང་དངོས་མེད་དང་དངོས་པོ་ལྟ་བུ་གང་དུ་རང་བཞིན་གྱིས་གྲུབ་ཀྱང་དེའི་རང་བཞིན་གཞན་དུ་འགྱུར་བ་ནམ་ཡང་མི་སྲིད་དེ། གླང་པོའི་རྩལ་གྱི་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར། །མཁས་རྣམས་ནམ་ཡང་སྤྲོས་པ་མེད་མི་འགྱུར། ཞེས་དང་། རྩ་ཤེ་ལས། །རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ནོ། །ཞེས་གསུངས། འདི་དག་གི་དོན་བསྡུ་ན། །མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ། །ཡོད་པ་རང་བཞིན་གྱིས་གྲུབ་པ་མི་སྐྱེ། མེད་པ་རང་བཞིན་གྱིས་གྲུབ་པའང་མི་སྐྱེ་བའི་ཕྱིར། དཔེར་ན་མོ་གཤམ་གྱི་བུ་བཞིན། ཞེས་པའོ། །དེ་ལྟར་ཡང་། སྟོང་ཉིད་བདུན་ཅུ་པ་ལས། །ཡོད་པ་ཡོ་ཕྱིར་སྐྱེ་མ་སེན། །མེད་པ་མེད་པའི་ཕྱིར་མ་ཡིན། །ཆོས་མི་མཐུན་ཕྱིར་ཡོད་མེད་མིན། །སྐྱེ་བ་མེད་ཕྱིར་གནས་འགག་མེད། །ཅེས་དང༌། འཇུག་པ་ལས། ཡོད་ན་སྐྱེད་བྱེད་ཅི་དགོས་སོགས་དང༌། ལམ་མ༠༠༠སྒྲོན་ལས། །ཡོད་པ་སྐྱེ་བ་རིགས་མིན་ཏེ། །ཞེས་སོགས་ཀྱིས་ཀྱང་དེ་ལྟར་ཡོད་མེད་སྐྱེ་འགོག་དང་མཐའ་བཞི་འགོག་པའི་རིགས་པ་ཅིག་ཆར་དུ་བསྟན་ཏོ།།ག
 
 ཉིས་པ་ནི། དེ་ལྟར་སོགས་རྐང་པ་བཞིས་བསྟན། ཆོས་རྣམས་ལ་ཐོག་མར་སྐྱེ་བ་རང་བཞིན་གྱིས་མེད་པའི་ཚུལ་སྔར་བཤད་པ་དེ་ལྟར་མཐར་འགག་པ་རང་བཞིན་གྱིས་ཡོད་པ་མིན་ཞིང་སྐྱེ་འགག་ཅན་གྱི་དངོས་པོའང་རང་བཞིན་གྱིས་ཡོད་པ་མིན་ནོ། །དེས་ན་ཆོས་འགའ་ལ་ཡང་སྐྱེ་འགག་གནས་གསུམ་རང་བཞིན་གྱིས་ཡོད་པ་མིན་པ་དེ་ཡི་ཕྱིར། འགྲོ་བ་འདི་དག་ཐམས་ཅད་ནི་དུས་རྟག་ཏུ་རང་བཞིན་གྱིས་མ་སྐྱེས་པ་དང༌། མ་འགགས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་ཉིད་ཡིན་ནོ། །རྟག་ཏུ་ཞེས་པས་རེས་འག འ་བ་མ་ཡིན་པར་སྔ་ཕྱིའི་དུས་ཐམས་ཅད་དུ་རང་བཞིན་མེད་མཉམ་ཡིན་པར་བསྟན་ཏོ། །དེ་ལྟར་ཡང་། ཡེ་ཤེས་སྣང་བརྒྱན་གྱི་མདོ་ལས། །རྟག་ཏུ་སྐྱེ་མེད་ཆོས་ནི་དེ་བཞིན་གཤེགས། །ཆོས་རྣམས་ཐམས་ཅད་བདེ་བར་གཤེགས་དང་འདྲ། །བྱིས་པའི་བློ་ཅན་མཚན་མར་འཛིན་པ་རྣམས། །འཇིག་རྟེན་ན་ནི་མེད་པའི་ཆོས་ལ་སྤྱོད། །ཅེས་དང༌།དཀོན་མཆོག་སྤྲིན་ལས་ཀྱང༌། །ཆོས་ཀྱི་འཁོར་ལོ་བསྐོར་བ་ན། །གཟོད་ནས་ཞི་ཞིང་མ་སྐྱེས་པ།རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཞེས་སོགས་གསུངས།
 
 གསུམ་པ་ནི། འགྲོ་བ་སོགས་རྐང་པ་བཞིས་བསྟན། ལས་ཉོན་གྱི་དབང་གིས་སྲིད་པར་འཕྱན་པའི་འགྲོ་བ་རྣམས་ཀྱང་རྨི་ལམ་གྱི་སྣང་བ་ལྟ་བུ་སྟེ། སྣང་ཚོད་ལ་བྱ་བྱེད་མ་འདྲེས་པར་སོ་སོར་སྣང་ཞིང་གནས་ཚོད་ལ་རང་བཞིན་གྱིས་གྲུབ་པ་ཅུང་ཟད་ཀྱང་མེད་པའི་ཕྱིར་རོ། དེ་ལྟར་རྨི་ལམ་ལྟ་བུའི་ཆོས་རྣམས་རང་ངོས་ནས་ཚུགས་ཐུབ་པ་ལྟར་སྣང་ཡང་དེ་ཁོ་ན་ཉིད་ལ་དཔྱོད་པའི་རིགས་པས་དེ་རྣམ་ཀྱི་བཏགས་དོན་ཇི་ལྟར་ཡོད་རྣམ་པར་དཔྱད་ན་ཆུ་ཤིང་ལ་སྙིང་པོ་བཙལ་བ་དང་འདྲ་སྟེ་རང་བཞིན་གྱིས་གྲུབ་པའི་སྙིང་པོ་ཅུང་ཟད་ཀྱང་མི་རྙེད་པའི་ཕྱིར། དེར་མ་ཟད་སྲིད་པར་འཆིང་བྱེད་ཆགས་སོགས་ལས་གྲོལ་བའི་གནས་སྐབས་ཀྱི་མྱ་ངན་ལས་འདས་པ་དང༌། སྲིད་པར་ཀུན་ཏུ་སྦྱོར་བའི་ལས་ཉོན་གྱི་འཆིང་བ་དམ་པོས་འཁོར་བའི་བཙོན་རར་བསྔམས་པའི་གནས་སྐབས་ཀྱི་མྱ་ངན་ལས་མ་འདས་པ་འཁོར་བ་གཉིས་ཀའང་དེ་ཁོ་ན་ཉིད་དུ་ནི་ཁྱད་པར་མེད་དེ། སྲིད་ཞི་གཉིས་ཀ་རང་བཞིན་མེད་མཉམ་ཡིན་པའི་ཕྱིར་རོ། །དེ་ལྟར་ཡང་། ཏིང་འཛིནརྒྱལ་པོ་ལས། སྲིད་པའི་འགྲོ་བ་རྨི་ལམ་ལྟ་བུ་སྟེ། །འདི་ལ་མི་སྐྱེ་སུ་ཡང་འཆི་བ་མེད། །སེམས་ཅན་མི་དང་སྲོག་ཀྱང་མི་རྙེད་དེ། །ཆོས་འདི་རྣམས་ནི་དབུ་བ་ཆུ་ཤིང་འདྲ། །ཞེས་དང༌། ཇི་ལྟར་ཆུ་ཤིང་རློན་པའི་སྡོང་པོ་ལ། །སྙིང་པོ་འདོད་ཕྱིར་སྐྱེས་བུས་དེ་གཤག་ཀྱང༌། །ནང་དང་ཕྱི་རོལ་ཀུན་ན་སྙིང་པོ་མེད། དང་།ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་གསུངས། སྲིད་ཞི་མཉམ་ཉིད་དུ་གྲུབ་པའི་ཚུལ་ཡང་། རྩ་ཤེ་ལས།འཁོར་བ་མྱ་ངན་འདས་པ་ལས། །ཁྱད་པར་ཅུང་ཟད་ཡོད་མ་ཡིན། །མྱ་ངན་འདས་པ་འཁོར་བ་ལས། །ཁྱད་པར་ཅུང་ཟད་ཡོད་མ་ཡིན། །མྱ་ངན་འདས་མཐའ་གང་ཡིན་པ། །དེ་ནི་འཁོར་བའི་མཐའ་ཡིན་ཏེ། །དེ་གཉིས་ཁྱད་པར་ཅུང་ཟད་ནི། །ཤིན་ཏུ་ཕྲ་བའང་ཡོད་མ་ཡིན། །ཞེས་གསུངས་སོ།། གསུམསྟོང་ཉིད་རྟོགས་པའི་ཤེས་རབ་བསྐྱེད་བ་ལ་འབད་བར་གདམས་པའི་སྒོ་ནས་དོན་བསྡུ་བ།གསུམ་པ་སྟོང་ཉིད་རྟོགས་པ་ལ་འབད་པར་གདམས་པའི་སྒོ་ནས་དོན་བསྡུ་བ་ལ་གསུམ། ཆོས་རྣམས་མཉམ་ཉིད་ནམ་མཁའ་ལྟ་བུར་བསྟན་ཏེ་དེ་རྟོགས་པ་ལ་འབད་པར་གདམས་པ། སྲིད་པའི་ཉེས་དམིགས་བསྟན་པའི་སྒོ་ནས་སྙིང་རྗེ་ཆེན་པོའི་དམིགས་པ་བསྟན་པ། ལྷག་བསམ་དང་འབྲེལ་བའི་སྒོ་ནས་སྙིང་རྗེ་ཆེན་པོའི་རྣམ་པའི་འཛིན་སྟངས་བསྟན་པའོ།། ཆོས་རྣམས་མཉམ་ཉིད་ནམ་མཁའ་ལྟ་བུར་བསྟན་ཏེ་རྟོགས་པ་ལ་འབད་བར་གདམས་བ
 
 དང་པོ་ནི། དེ་ལྟར་སྟོང་པའི་སོགས་རྐང་པ་བཅུ་བཞིས་བསྟན། སྔར་ཇི་སྐད་བཤད་པ་དེ་ལྟར་རང་བཞིན་གྱིས་སྟོང་པའི་དངོས་པོ་རྣམས་ལ་དེ་ཁོ་ན་ཉིད་ཀྱི་ངོས་ནས་གཞལ་ན་རྙེད་པ་ཐོབ་པ་ལ་དགའ་བ་ཅི་ཞིག་ཡོད། རྙེད་པ་མ་ཐོབ་པར་ཤོར་བ་ལའང་མི་དགའ་བ་ཅི་ཡོད། གང་ཟག་གང་གིས་བསྟོད་ཅིང་རིམ་གྲོ་བྱས་པ་ལ་དགའ་བར་བྱེད་པའམ། སྨད་དེ་ཡོངས་སུ་བརྙས་པར་བྱེད་པ་ལའང་མི་དགའ་བ་ཅི་ཞིག་ཡོད། ལུས་སེམས་ལ་བདེ་བ་བྱུང་བ་ལ་དགའ་བར་འགྱུར་བའམ། སྡུག་བསྔལ་བར་གྱུར་པ་ལ་མི་དགའ་བར་བྱེད་པའང་རྒྱུ་མཚན་གང་ལས་ཡིན། མི་སྙན་པ་བསྒྲགས་པས་ཡིད་མི་དགར་བྱེད་པ་ཅི་ཡོད། སྙན་པ་དང་གྲགས་པ་བྱུང་བས་དགར་ཡང་ཅི་ཞིག་ཡོད་དེ་མེད་དོ། །
 
 དེལྟར་འཇིག་རྟེན་གྱི་ཆོས་བརྒྱད་ལས་རྙེད་སོགས་བཞི་བྱུང་བས་དགའ་བ་དང༌། མ་རྙེད་པ་སོགས་ཀྱིས་མི་དགའ་བ་མེད་པའི་རྒྱུ་མཚན་ཡང་། རང་བཞིན་གྱི་ངོས་ནས་གཞལ་ན་ཆོས་ཐམས་ཅད་མཉམ་པ་ཉིད་དུ་གནས་ཤིང་མཉམ་པ་ཉིད་ལ་བྱིས་པའི་སྐྱེ་བོ་ལ་སྣང་བ་ལྟར་དང་ཞེན་པ་ལྟར་གྱི་ཐོབ་ཤོར་སོགས་ཡདང་དགའ་མི་དགའ་སོགས་མི་མཉམ་པའི་གཉིས་ཆོས་གང་ཡང་མི་འཐད་པའི་ཕྱིར་རོ། །འདི་དག་གིས་མཉམ་ཉིད་ཀྱི་དོན་རྟོགས་པའི་བྱེད་ལས་སུ་ཆོས་བརྒྱད་མགོ་སྙོམས་ཚུལ་བསྟན་ལ། སྔར་བཟོད་པའི་ལེའུར་རྙེད་སོགས་བཞིའི་ཉེས་དམིགས་སེམས་པ་དང་། དེ་ལས་ལྡོག་པ་བཞིའི་ཡོན་ཏན་བསམས་ཏེ་ཀུན་རྫོབ་ཀྱི་རྣམ་པ་ཅན་གྱི་སྒོ་ནས་ཆོས་བརྒྱད་མགོ་སྙོམས་ཚུལ་བསྟན་པ་ཡིན་ཞིང་། འདིར་དེ་ཁོ་ན་ཉིད་ཀྱི་རྣམ་པ་ཅན་གྱི་སྒོ་ནས་མགོ་སྙོམས་ཚུལ་བསྟན་པ་ཡིན་ནོ། །གནས་ལུགས་སམ་དེ་ཁོ་ན་ཉིད་དུ་ནི་གྲུབ་མ་གྲུབ་དཔྱོད་བྱེད་ཀྱི་རིགས་པས་ཆོས་རྣམས་ཀྱི་བཏགས་དོན་བཙལ་ཏེ་དཔྱད་པར་བྱས་ན། སྲེད་པ་པོ་གང་ཟག་གང་ཞིག་སྲེད་ཅིང་། སྲེད་པ་སྐྱེ་བའི་ཡུལ་གང་ལ་སྲིད་དེ། སྲིད་པའི་འཁོར་གསུམ་རང་བཞིན་གྱིས་མ་གྲུབ་པའི་ཕྱིར། 
 
 སྔར་བཞིན་དེ་ཉིད་ལ་དཔྱོད་པའི་རིགས་པས་དཔྱད་ན། གསོན་པའི་འཇིག་རྟེན་ཏེ་འཇིག་ཚོགས་ཀྱི་ཕུང་པོ་གདགས་གཞིར་བཟུང་ནས་བཏགས་པའི་སྐྱེས་བུ་འདི་དང་།གང་ཟག་གང་ཞིག་འདིར་ནི་འཆི་བར་འགྱུར་ཏེ་འཆི་འཕོ་བྱེད་པའི་སྐྱེས་བུ་དང་། སྲིད་པ་ཕྱི་མ་འབྱུང་བར་འགྱུར་བ་གང་ཡིན་པའི་སྐྱེས་བུ་དང༌། སྲིད་པ་སྔ་མ་བྱུང་བར་གྱུར་པའི་སྐྱེས་བུའང་གང་ཞིག་ཡིན་ཏེ།གསོན་པ་དང་འཆི་བའི་སྐྱེས་བུ་ཚེ་སྔ་ཕྱིའི་སྐྱེས་བུ་ཐམས་ཅད་ཀྱང་རང་བཞིན་གྱིས་མ་གྲུབ་པའི་ཕྱིར།ཕན་འདོགས་པའི་གཉེན་དང་ཡིད་གཅུགས་པའི་མཛའ་བཤེས་ཀྱང་གང་ཞིག་ཡིན་ཏེ། དེ་གཉིས་ཀྱང་རང་བཞིན་གྱིས་མ་གྲུབ་པའི་ཕྱིར། དེ་བས་ན་ཆོས་ཐམས་ཅད་མཉམ་པ་ཉིད་ནམ་མཁའ་དང་འདྲ་བར་ནི་གཞུང་རྩོམ་པ་པོ་ཞི་བའི་ལྷ་བདག་འདྲས་ཡོངས་སུ་བཟུང་བར་གྱིས་ཤིག་ཅེས་རྗེས་འཇུག་གི་སྐྱེ་བོ་ལ་གདམས་པ་སྟེ། སྟོང་ཉིད་རྟོགས་པའི་ལམ་འདི་ནི་སྲིད་རྩ་གཅོད་བྱེད་དང༌། ཐར་པ་དང་ཐམས་ཅད་མཁྱེན་པ་ཐོབ་བྱེད་ཀྱི་རྒྱུའི་གཙོ་བོ་ཡིན་པའི་ཕྱིར་རོ། །
 
 ནམ་མཁའ་དང་འདྲ་ཚུལ་ཡང་ནམ་མཁའ་ཐོགས་པའི་རེག་བྱ་དང་བྲལ་བའི་ཆ་ནས་བཞག་པ་ལྟར། ཆོས་ཐམས་ཅད་ཀྱི་གནས་ལུགས་ཀྱང་རང་བཞིན་གྱིས་གྲུབ་པའི་དགག་བྱ་དང་བྲལ་བའི་ཆ་ནས་ཡིན་ལ། དེའང་ཚད་སྟོང་མ་ཡིན་གྱི་ཐ་སྙད་དུ་བྱ་བྱེད་ཐམས་ཅད་ཚད་གྲུབ་ཏུ་བཞག་ཆོག་པའི་སྣང་སྟོང་གཉིས་ཚོགས་ལ་སློབ་དགོས་པར་བསྟན་ཏོ།།་དེ་ལྟར་ཆོས་རྣམས་ཀྱི་མཚན་ཉིད་ནམ་མཁའི་དཔེས་བསྟན་པ་ཡང་། མདོ་ལས། ཕུང་པོ་དག་དང་སྐྱེ་མཆེད་ཁམས་རྣམས་ནི། །ནང་ཡང་སྟོང་ལ་ཕྱི་རོལ་སྟོང་པ་སྟེ། །ཐམས་ཅད་བདག་གིས་དབེན་ཞིང་གནས་མེད་ལ། །ཆོས་ཀྱི་མཚན་ཉིད་ནམ་མཁའི་ངོ་བོ་ཉིད། །ཅེས་དང་། གཞན་ཡང་། འཇིག་རྟེན་ནམ་མཁའི་མཚན་ཉིད་དེ། །ནམ་མཁའ་ལ་ཡང་མཚན་ཉིད་མེད། །དེ་ཕྱིར་དེ་ཡིས་དེ་རྟོགས་པས། འཇིག་རྟེན་ཆོས་ཀྱིས་མི་གོས་སོ། །ཞེས་སོགས་གསུངས། བདག་འདྲས་ཞེས་པའང་རྩོམ་པ་པོའི་ཁེངས་པ་སྐྱུང་བ་དང༌། གཙོ་བོར་སྟོང་ཉིད་མ་རྟོགས་པའི་སོ་སྐྱེ་རྣམས་ལ་གདམས་པ་ཡིན་ནོ།། སྲིད་པའི་ཉེས་དམིགས་བསྟན་པའི་སྒོ་ནས་སྙིང་རྗེ་ཆེན་པོའི་དམིགས་པ་བསྟན་པ།གཉིས་པ་ནི། བདག་ཉིད་སོགས་རྐང་པ་ཞེ་དྲུག་གིས་བསྟན། དེ་ལ་དང་པོ་འཇིག་རྟེན་ཚེ་འདིའི་ཉེས་དམིགས་ནི། མངོན་ཞེན་གྱི་འཆིང་བས་བཅིངས་ཤིང་ཚེ་འདིའི་སྣང་ཤས་ལ་ཆགས་ནས།ཚེ་འདིར་ཡང་བདག་ཉིད་འདོད་པ་བདེ་བར་འདོད་པ་རྣམས་ཀྱང་ནི་བདེ་བ་སྒྲུབ་པའི་ཐབས་མི་ཤེས་པས་འོང་བ་སྡུག་བསྔལ་ཁོ་ན་ལས་མ་འདས་ཏེ། རེས་འགའ་སྡང་བའི་དབང་གིས་དགྲ་དང་ལྷན་ཅིག་ཏུ་གཤེས་ཞིང་མཚངས་ནས་འབྲུ་བ་དང་བརྡེག་པ་སོགས་ཀྱིས་འཐབ་ཅིང་རྩོད་པ་དང་། རེས་ཆགས་པའི་དབང་གིས་གཉེན་དང་ལྷན་ཅིག་ཏུ་གླུ་གར་དང་རྩེད་འཇོ་སོགས་སྤྲོ་བའི་རྒྱུ་དག་གིས། རི
 
 མ་པར། ཡིད་རབ་ཏུ་འཁྲུགས་པ་དང༌། དགའ་ཞིང་མགུ་བར་བྱེད་པ་དང༌། འདོད་པ་ཐོག་ཏུ་མ་ཁེལ་བས་མྱ་ངན་དང༌། འདོད་པ་འོང་དུ་རེ་བས་འབད་རྩོལ་དང༌། མི་འདོད་པ་དགག་པ་དང་འདོད་པ་སྒྲུབ་པའི་ཆེད་དུ་གཞན་ལ་རྩོད་པ་དང༌། རང་གཞན་ཕན་ཚུན་འདོད་པའི་དབང་གིས་ལུས་གཅོད་པ་དང་འབིགས་པ་སོགས་ཀྱི་སྒོ་ནས་གསོད་པ་དང༌། །བརྫུན་དང་བརྣབ་སེམས་སོགས་མདོར་ན་སྒོ་གསུམ་ཀ་ནས་སྡིག་པ་དང་སྡུག་བསྔལ་དུ་མ་ལ་མི་འཛེམ་པ་དག་གིས་ནི་ཇི་མི་སྙམ་དུ་ཁྱད་དུ་བསད་དེ། ཚེགས་ཆེན་པོ་དང་ཤ་ཐང་ཐང་གིས་བསྒྲུབས་པའི་ཟས་གོས་ཙམ་ལ་བརྟེན་ནས་ཚེ་ཐུང་འདི་ཙམ་གྱི་རིང་འཚོ་བར་བྱེད་པའི་ཚེ་འདི་པ་བ་རྣམས་མནོག་ཆུང་ལ་ཉེས་དམིགས་མང་བའི་སྲིད་པའི་ཕུན་ཚོགས་ཀྱི་བསླུ་བྲིད་ལ་ཆགས་ནས་ཚེ་དོན་མེད་པར་འདའ་བ་ལ་བསམས་ནས་མཁས་པ་དག་གིས་ཚེ་འདིའི་ཕུན་ཚོགས་ལ་ཆགས་པར་མི་བྱའོ།།
 
 འཇིག་རྟེན་ཕྱི་མའི་ཉེས་དམིགས་ནི། རེས་བཤེས་གཉེན་དམ་པ་དང་མཇལ། དད་པ་དང་ཚུལ་ཁྲིམས་སོགས་བསོད་ནམས་ཀྱི་མཐུ་ལས། མཐོ་རིས་ཀྱི་ལྷ་དང་མི་ལྟ་བུའི་བདེ་འགྲོར་གློག་འགྱུ་བ་ཙམ་རེར་ཡངདང་ཡང་དུ་ཡར་འོངས་ཏེ། ཟག་བཅས་ཀྱི་འདོད་པའི་བདེ་བ་མང་པོ་ཀིམ་པའི་འབྲས་བུ་ལྟ་བུ་དང༌། སྤུ་གྲིའི་སོར་ཆགས་པའི་སྦྲང་རྩི་ལྟ་བུ་ལ་ངོམས་མེད་ཀྱི་ཚུལ་དུ་སྤྱད་སྤྱད་ནས།སྔོན་བསགས་པའི་དགེ་འབྲས་ཟད་པ་དང་། སྲོག་གི་དབང་པོ་འགགས་ཏེ་ཤི་ནས། འཕེན་བྱེད་སྡིག་པའི་ལས་ཀྱིས་ཡང་སྔར་ནས་རང་གི་སྡོད་པའི་ཡུལ་ལྟ་བུ་ངན་སོང་གི་གནས་སུ་མར་ཁྲིད་དེ། དེར་༠༠སྡུག་བསྔལ་བ་ནི་ཚ་བ། རྩུབ་པ། ཡིད་དུ་མི་འོང་བ། ཡུན་རིང་བ་ཤིན་ཏུ་མི་བཟད་པ་མྱོང་བའི་གནས་རྣམས་སུ་ལྟུང་བར་འགྱུར་བས་ན། མཐོ་རིས་ཀྱི་འགྱུར་བ་དང་། ངན་འགྲོའི་ཉེས་དམིགས་བསམ་པར་བྱའོ། །
 
 སྲིད་པ་སྤྱིའི་ཉེས་དམིགས་ནི། སྲིད་པ་ཡི་གནས་དེ་ན་ནི་རྒྱུ་སྡིག་པ་མི་དགེ་བ་གསོག་པ་གྲངས་མང་བས། འབྲས་བུ་ལོག་པར་ལྟུང་བའི་ངན་སོང་གི་གཡང་ས་ཤིན་ཏུ་མང་ལ། སྲིད་པ་དེར་ནི་སྡུག་བསྔལ་ལས་གྲོལ་བའི་ཐབས་དེ་ཁོ་ན་ཉིད་ཁོང་དུ་ཆུད་པ་མིན་པར་ཕྱིན་ཅི་ལོག་གི་བདེན་ཞེན་གྱི་ཞགས་པས་བཅིངས་པ་འདི་འདྲ་བའི་སྐབས་དེར་ཡང་། སྲིད་པའི་རྩ་བ་བདག་ཏུ་འཛིན་པ་ཉིད་ནི། ཞི་བ་འཐོབ་བྱེད་ཀྱི་ལམ་བདག་མེད་རྟོགས་པའི་ཤེས་རབ་དང་ཕན་ཚུན་དངོས་སུ་འགལ་བས་ན། བདེན་འཛིན་གྱིས་བཅིངས་པའི་སྐབས་ཀྱི་སྲིད་པ་འདི་ན་དེ་ཁོ་ན་ཉིད་ཁོང་དུ་ཆུད་པ་འདི་འདྲ་བ་མེད་ལ། 
 
 སྲིད་པ་དེར་ཡང་མཚུངས་པའི་དཔེ་གཞན་མེད་པའི་མི་བཟད་པའི་སྡུག་བསྔལ་གྱི་རྒྱ་མཚོ་ཕྱོགས་དང་དུས་ཀྱི་མཐའ་ལས་འདས་པ་མི་འདོད་བཞིན་ཉམས་སུ་མྱོང་བར་འགྱུར་རོ།། བདེ་འགྲོར་སྐྱེས་ཀྱང་ཆོས་སྒྲུབ་པ་དཀའ་ཞིང་དཀོན་པར་བསྟན་པ་ནི། སྲིད་པ་དེར་ནི་རེས་འགའ་བདེ་འགྲོར་སྐྱེས་ཀྱང་དེ་ལྟར་གྱི་དགེ་བ་སྒྲུབ་པ་ལ་བློའི་ནུས་པ་སྟོབས་ཆུང་ཞིང་། དགེ་བ་སྒྲུབ་པའི་རྟེན་ཁྱད་པར་བ་ཐོབ་པའི་སྐབས་དེར་ནི་ཚེ་ཡང་ཐུང་བ་ཉིད་ཀྱིས་ཆོས་སྒྲུབ་པའི་ལོང་མེད་པ་དང༌།
 
 ཚེ་ཐུང་ཅུང་ཟད་འཚོ་བའི་སྐབས་དེར་ཡང་ཡུན་རིང་པོར་སྡོད་དུ་རེ་བའི་རྟག་འཛིན་གྱི་དབང་གིས་གསོན་པའི་ཐབས་ལོངས་སྤྱོད་གསོག་སྲུང་སྤེལ་བ་དང་ཁྲུས་དང་བཀུ་མཉེ་སོགས་ལུས་ཀྱི་རིམ་གྲོ་དང་།ནད་མེད་ཀྱི་རྒྱུ་སྨན་བསྟེན་པ་སོགས་ཀྱི་བྱེད་པས་ཚེ་འདའ་བ་དང༌། རེས་འགའ་བཀྲེས་པ་དང༌། །ངལ་བ་དང༌། གཉིད་དང་། ཕྱི་ནང་གི་རྐྱེན་སྣ་ཚོགས་པའི་ཉེ་བར་འཚེ་བ་དང་། དེ་བཞིན་དུ་རེས་འགའ་བྱིས་དང་སྡིག་གྲོགས་དང་འགྲོགས་པ་སོགས་ཁ་ན་མ་ཐོ་བའི་ཕྱོགས་དང་འབྲེལ་བའི་བྱ་བྱེད་དང་དོན་མེད་པའི་འཕྲལ་རྐྱེན་སྣ་ཚོགས་ཀྱིས་གཡེངས་ཏེ། 
 
 དལ་བའི་རྟེན་ལ་སྙིང་པོ་ལེན་པའི་ཐབས་ཆོས་སྒྲུབ་ལོང་མེད་པར་ཚེ་ནི་དོན་མེད་དུ་མྱུར་བར་འདའ་བ་ཡི་སྒོ་ནས་འཇིག་པར་འགྱུར་ཞིང་སྲིད་པ་ལས་འདའ་བའི་རྒྱུ་ཟབ་མོ་རྟེན་འབྱུང་གི་དེ་ཁོ་ན་ཉིད་ལ་དཔྱོད་པའི་རྣམ་དཔྱོད་ཤིན་ཏུ་རྙེད་པར་དཀའ་བས་ན་ལམ་བཟང་སྒྲུབ་པའི་རྟེན་ཐོབ་ཚེ་སྲིད་རྩ་གཅོད་པའི་ཐབས་དེ་ཁོ་ན་ཉིད་ཀྱི་དོན་ལ་མོས་པ་བརྟན་པོ་བསྐྱེད་དེ་དེ་རྟོགས་པའི་རྒྱུར་གྱུར་པ་དབུ་མའི་གཞུང་ལ་ཐོས་བསམ་སྒོམ་གསུམ་བྱེད་པ་ལ་བརྩོན་པར་བྱ་དགོས་ཏེ། ཟབ་མོའི་དོན་ལ་བློ་ཁ་ཕྱོགས་པ་དང་དོན་འགྱུར་གྱི་ཐེ་ཚོམ་ཙམ་སྐྱེས་པས་ཀྱང་སྲིད་པའི་རྩ་བ་ཧྲུལ་པོར་བྱེད་པར་གསུངས་པའི་ཕྱིར་རོ།། 
 
 བདེ་འགྲོ་ཐོབ་ཀྱང་སྲིད་པ་བཟློག་དཀའ་བར་བསྟན་པ་ནི། བདེ་འགྲོ་ཐོབ་པའི་སྐབས་དེར་ཡང་བདེན་པར་འཛིན་པའི་མངོན་ཞེན་དང་འདུ་འཛི་ལ་སོགས་པའི་རྣམ་གཡེང་གཉིས་པོ་ཐོག་མེད་ནས་གོམས་པས་ན། སྲིད་པའི་རྒྱུན་དང་། སེམས་རྒྱུད་ངན་པར་གོམས་པའི་བག་ཆགས་ཀྱི་ཤུགས་ཆུ་ཀླུང་དྲག་པོའི་རྒྱུན་ལྟ་བུ་འཕྲལ་དུ་ཟློག་པའི་ཐབས་ནི་ག་ལ་ཡོད་དེ། དེ་ཟློག་པའི་མཐུན་རྐྱེན་དཀོན་ཞིང་འགལ་རྐྱེན་མང་བའི་ཕྱིར་དང་། དེ་ཟློག་པའི་ཐབས་དགེ་ཆོས་ཅུང་ཟད་རེ་སྒྲུབ་པའི་སྐབས་དེར་ཡང་། དེ་ལས་ཕྱིར་བཟློག་སྟེ་མི་དགེ་བའི་ཕྱོགས་ལ་གཞོལ་ཏེ་ངན་སོང་ཆེན་པོར་ནི་ལྟུང་བར་བྱ་བའི་ཕྱིར་དུ་ལྷ་བུའི་བདུད་ལ་སོགས་པ་བདུད་བང་བདུད་ཀྱི་རིས་སུ་གཏོགས་པ་རྣམས་ཀྱིས་ནི་ཐབས་སྣ་ཚོགས་པའི་སྒོ་ནས་བརྩོན་པར་བྱེད་པས་ན་ཆོས་སྒྲུབ་པ་ལ་འགལ་རྐྱེན་མང་ཞིང་དེ་དག་བཟློག་དཀའ་བ་དང༌། དེར་ནི་ལོག་པའི་བཤེས་གཉེན་དང་འཕྲད་པ་སོགས་ཀྱི་རྐྱེན་ལས་རྟག་ཆད་ཀྱི་ལྟ་བ་སོགས་ལོག་པའི་ལམ་མང་ཞིང༌།་ཡང་དག་པའི་ལམ་དང་འཕྲད་ཀྱང་ངེས་ཤེས་མི་སྐྱེ་བས་ཐེ་ཚོམ་ལས་ཀྱང་བརྒལ་དཀའ་སྟེ། ཐེ་ཚོམ་གཅོད་པའི་ཕྱི་ནང་གི་རྐྱེན་མཁས་པའི་མགོན་གྱིས་རྗེས་སུ་བཟུང་བ། རྣམ་དཔྱོད་ཀྱི་ཤེས་རབ་ཆེ་བ། གསུང་རབ་ལ་ཐོས་སོགས་ཀྱིས་འཇུག་པ་སོགས་རྙེད་དཀའ་བའི་ཕྱིར་དང༌།ཚེ་འདིར་རྟེན་བཟང་ཐོབ། བཤེས་གཉེན་དམ་པ་དང་འཕྲད། ཆོས་དང་མཇལ་བའི་དུས་སུ་ཡང་དག་པའི་ལམ་གྱི་སྣེ་ཟིན་པ་ཞིག་མ་བྱུང་བར་དོན་མེད་ཡལ་བར་ཤོར་ན། 
 
 སླར་ཡང་མི་ཁོམ་པའི་གནས་བརྒྱད་ལས་ཐར་བའི་དལ་བ་རྙེད་དཀའ་ཞིང༌། སངས་རྒྱས་འཇིག་རྟེན་དུ་འབྱུང་བ་སོགས་ཀྱི་འབྱོར་པ་རྙེད་པའང་ཤིན་ཏུ་དཀའ་ལ། དེ་ལྟར་མཐུན་རྐྱེན་ཚང་བ་ཞིག་མ་རྙེད་ན་ལྟ་ཅི། མཐུན་རྐྱེན་ཚང་བའི་རྟེན་རེ་རྙེད་ནའང་བག་ཡོད་པའི་སྒོ་ནས་ལེགས་པར་འབད་དེ་བསྟན་པའི་སྙིང་པོ་སྤྲོས་བྲལ་རྟོགས་པའི་ལམ་ཟབ་མོ་རྒྱུད་ལ་སྐྱེད་ཐུབ་པ་ཞིག་མ་བྱུང་ན་ཉོན་མོངས་པའི་ཆུ་བོ་དྲག་པོའི་ཤུགས་བཟློག་པ་དང་སྲིད་པའི་རྩ་བ་དྲུང་ནས་དབྱུང་ཞིང་སྤང་བ་ནི་ཤིན་ཏུ་དཀའ་སྟེ། དེ་ཟློག་བྱེད་དང་སྤོང་བྱེད་ཀྱི་གཉེན་པོ་གཞན་མེད་པའི་ཕྱིར། དེ་མ་སྤངས་ན། །ཨེ་མ་སྲིད་པའི་སྡུག་བསྔལ་ཆུའི་གཉེར་མ་ལྟ་བུ་གཅིག་རྗེས་སུ་གཅིག་འབྲེལ་ཏེ་བརྒྱུད་པར་འགྱུར་ཏེ་ལས་ཉོན་གྱི་དབང་གིས་འགྲོ་བརྒྱུད་ལྔའི་གནས་སུ་བུམ་ནང་གི་བུང་བ་བཞིན་དུ་འཁོར་ཏེ་ཐར་དཀའ་བའི་ཚུལ་ལ་བསམས་ཏེ་སྲིད་པའི་ཉེས་དམིགས་སེམས་པ་ལ་འབད་པར་བྱའོ།།
 
 ད་ནི་རང་གཞན་སྲིད་པའི་སྡུག་བསྔལ་གྱིས་མནར་ཚུལ་ཤེས་ཏེ་མྱ་ངན་བྱ་འོས་པར་བསྟན་པ་ནི། དེ་ལྟར་བྱིས་པ་རྣམས་སྲིད་པར་འཕྱིན་ཏེ་ཤིན་ཏུ་སྡུག་བསྔལ་ཡང་སྡུག་བསྔལ་ལ་བདེ་བར་རློམ་ནས་རང་ཉིད་མ་སྡུག་བསྔལ་གྱིས་གདུང་ཚུལ་ཙམ་ཡང་མི་མཐོང་བའི་གླུ༽་པོ་གང་ཡིན་པ་སྡུག་བསྔལ་གྱི་ཆུ་བོར་བྱིང་ཞིང་གནས་པ་འདི་དག་དམིགས་ཡུལ་དུ་བྱས་ཏེ། ཀྱི་ཧུད་ཅེས་རྗེས་སུ་བརྩེ་བའི་ཤུགས་ཀྱིས་མྱ་ངན་བྱ་བར་འོས་ཏེ། 
 
 དཔེརན་ལོག་པའི་བཤེས་གཉེན་གྱིས་བསླུས་པའི་ཕྱི་རོལ་པ་འགའ་ཞིག་འཇུག་ངོགས་སུ་ཞུག ས་ནས་ཡང་ཡང་ཁྲུས་བྱས་ཏེ། དེ་ནས་ཡང་ཡང་མེར་འཇུག་པ་དེ་ལྟར་དཀའ་ཐུབ་ཀྱིས་གདུངས་ནས་ཤིན་ཏུ་སྡུག་བསྡུལ་པར་གནས་ཀྱང་དེ་ལྟ་བུའི་བརྟུལ་ཞུག ས་དེ་བདག་ཉིད་བདེ་འགྲོ་དང་ཐར་པའི་རྒྱུར་རློམ་པ་བཞིན་ནོ། །་
 
 དེ་ལྟར་བྱིས་པ་དག་རྒ་ན་དང་འཆི་བ་སོགས་ལས་མ་ཐར་ཡང་། རྒ་ཤི་མེད་པའི་གནསདགྲ་བཅོམ་པའི་གོ་འཕང་ཐོབ་ནས་ཡོད་པ་ལྟ་བུའམ། རྒ་བ་དང་འཆི་བ་འོང་མི་དགོས་པ་བཞིན་དུ་བདེ་བར་བག་བརྐྱང་སྟེ་སོས་དལ་གྱི་ངང་ལ་ཟས་ཟ་བ་དང༌། གཉིད་ལོག་པ་དང༌། བྲེ་མོའི་གཏམ་སྨྲ་བ་སོགས་ལེ་ལོ་དང་བག་མེད་ཀྱི་སྤྱོད་པས་ཅི་བདེར་གནས་པ་རྣམས་ལ། དང་པོ་ཉིད་དུ་སྟེ་ད་དུང་མི་འཆི་སྙམ་པའམ། འཆི་བ་འོང་སྙམ་མེད་པའི་སྐབས་ཆེས་སྔ་བ་དེར་གློ་བུར་ཉིད་དུ་བཟློག་ཏུ་མེད་ལ་བཅོས་སུ་མེད་པའི་འཆི་བདག་བརྩེ་བ་མེད་པ་དེས་སྲོག་འཕྲོག་ནས་བསད་པར་བྱས་ནས། ངན་སོང་དུ་ལྟུང་བ་ཡི་སྡུག་བསྔལ་མི་བཟད་པ་ཐོག་བབས་ཀྱི་ཚུལ་དུ་འོང་བར་ངེས་སོ། །དེ་ལྟ་བུའི་ཚུལ་ལ་དམིག ས་ཏེ་སྙིང་རྗེ་དང་འཆི་བ་དྲན་པ་བསྒོམ་རིག ས་པར་བསྟན་ཏོ།། 
 
 ལྷག་བསམ་དང་འབྲེལ་བའི་སྒོ་ནས་སྙིང་རྗེ་ཆེན་པོའི་རྣམ་པ་འཛིན་སྟངས་བསྟན་པ།གསུམ་པ་ནི། དེ་ལྟར་སོགས་རྐང་པ་བརྒྱད་ཀྱིས་བསྟན་པ་ནི། སྔར་བཤད་པ་དེ་ལྟར་ངན་སོང་གསུམ་གྱི་སྡུག་བསྔལ་གྱི་མེས་གདུངས་པའི་སེམས་ཅན་རྣམས་དམིགས་ཡུལ་དུ་བྱས་ལ། སྦྱིན་སོགས་རྒྱལ་སྲས་ཀྱི་སྤྱོད་པ་ལ་བསླབས་པའི་བསོད་ནམས་དཔག་ཏུ་མེད་པའི་སྤྲིན་ཆེན་པོ་ལས་ལེགས་པར་བྱུང་བའི་ཟས་དང་གོས་དང་སྨན་དང་གནས་མལ་ལ་སོགས་པ་རང་གི་བདེ་བའི་ཚོག ས་ཆས་སམ་ཡོ་བྱད་དུ་མའི་ཚོགས་ཀྱི་ཆར་གྱིས་སྡུག་བསྔལ་གྱི་མེ་དེ་དག་ཞི་བར་བྱས་ནས་མཐོ་རིས་ཀྱི་དཔལ་ཕུན་སུམ་ཚོགས་པ་ལ་འགོད་པར་བྱེད་པར་བདག་ཉིད་ནམ་ཞིག་ཏུ་འགྱུར་སྙམ་དུ་གཞན་དོན་ཁུར་ཁྱེར་གྱི་སྙིང་རྗེ་ཆེན་པོ་བསྒོམ་པ་དང༌། 
 
 ཡང་བདག་གིས་ནམ་ཞིག་གི་ཚེ་རྟེན་འབྱུང་གི་ཆོས་ཐམས་ཅད་བདེན་མེད་དུ་ངེས་ནུས་པའི་ཤེས་རབ་ཀྱི་སྒོ་ནས་གང་ལའང་འཁོར་གསུམ་དམིགས་པ་མེད་པའི་ཚུལ་དུ་རྟོགས་པའི་ཡེ་ཤེས་ཀྱི་ཚོགས་དང༌། དེའི་མཐུ་ལས་གཞན་དོན་དང་ཐབས་ཀྱི་ཆ་ལ་གུས་ཤིང་སྤྲོ་བ་དང་བཅས་པས་རྒྱ་ཆེ་བ་བསོད་ནམས་ཀྱི་ཚོགས་དཔག་ཏུ་མེད་པ་བསགས་ཏེ། གཞན་དོན་འགྲུབ་པའི་རྒྱུ་ཚོགས་གཉིས་ཉམས་ལེན་དང་ལྡན་པའི་སྒོ་ནསབདིན་འཛིན་གྱི་དམིགས་པས་བཅིངས་ཏེ་སྲིད་པའི་གནས་སུ་ཉམ་ཐག་ཅིང་ཕུང་བར་གྱུར་པའི་སེམས་ཅན་རྣམས་ལ། སྲིད་པའི་སྡུག་བསྔལ་ལས་གྲོལ་ཏེ་ཞི་བ་མྱ་ངན་ལས་འདས་པ་ཐོབ་བྱེད་ཀྱི་སྒོ་གཅིག་པུ་ཟབ་མོ་སྟོང་པ་ཉིད་ཀྱི་དོན་ནི་སྟོན་པར་འགྱུར་སྙམ་དུ་གཞན་དོན་ཁུར་དུ་ཁྱེར་བའི་སྙིང་རྗེ་ཆེན་པོ་བསྒོམ་པར་བྱའོ། །དེ་ལྟར་རྒྱལ་སྲས་སེམས་དཔའ་ཆེན་པོ་དག་གི་ཐུགས་རྒྱུད་ལ་སྟོང་ཉིད་རྟོགས་པའི་ལྟ་བ་ཟབ་མོ་འཁྲུངས་པའི་བྱེད་ལས་སུ་རང་ཉིད་ཀྱིས་ཆོས་བརྒྱད་མགོ་སྙོམས་པ་དང༌།གཞན་སྡུག་བསྔལ་གྱིས་མནར་བ་རྣམས་དམིགས་ཡུལ་དུ་མཛད་ནས་དམིགས་པ་མེད་པའི་སྙིང་རྗེ་ཆེན་པོའི་ཤུགས་ངང་གིས་འབྱུང་ཚུལ་བཤད་མ་ཐག་པ་ལྟར་ཡིན་ལ། དེ་ལྟར་དུ་རང་ཅག་ལས་དང་པོ་པ་དག་ལ་ཡང་སྟོང་ཉིད་སྙིང་རྗེ་ཟུང་འཇུག་གི་ལམ་ལ་སློབ་དགོས་པར་གདམས་པའང་ཡིན་པས་ན། རྒྱལ་སྲས་འཕགས་པ་དག་གི་རྣམ་པར་ཐར་པ་བསམ་གྱིས་མི་ཁྱབ་ཅིང་ངོ་མཚར་རྨད་དུ་བྱུང་བ་ལ་བསླབས་ཏེ་རང་གཞན་གྱི་ོན་གཉིས་ལྷུན་གྱིས་གྲུབ་པ་ཞིག་བྱུང་ན་གཞུང་འདིའི་ཉིང་དགོས་བླ་ན་མེད་པ་དེ་ཉིད་གྲུབ་པ་ལགས་སོ། །འདིར་སྨྲས་པ། །རྒྱལ་དང་ཤིང་རྟ་ཆེན་པོའི་དགོངས་པ་བཞིན། །རྒྱལ་སྲས་སེམས་དཔའ་རྣམས་ཀྱིས་ལེགས་བཀྲལ་པའི། །གཞུང་ལ་བརྟེན་ནས་དང་པོའི་ལས་ཅན་གྱི། །ཆེད་དུ་གོ་སླའི་ངག་གིས་འདི་ཉིད་བཤད། །འོན་ཏེ་རྟོགས་དཀའི་གཞུང་དོན་ཟབ་ཅིང་བརླིང༌། །བདག་ཉིད་སྦྱངས་པ་ཆུང་ཞིང་བློ་གྲོས་ཞན། །དེ་ཕྱིར་བྱིས་བློའི་དྲི་མས་བསླད་པ་གང་། །ཆོས་ཀྱི་སྤྱན་ལྡན་རྣམས་ལ་སྙིང་ནས་འཆགས། །བསམ་པའི་སྟོབས་ལས་བྱུང་བའི་ལེགས་བྱས་ཆ། །ཅུང་ཟད་མཆིས་པ་སྲིད་ན་དེ་མཐུ་ལས། །འགྲོ་ཀུན་ཟབ་མོའི་ལམ་བཟང་འདིར་ཞུག ས་ཏེ། །རྒྱལ་བའི་དམ་ཆོས་མ་ལུས་འཛིན་ནུས་ཤོག །བདག་ཀྱང་སྐྱེ་བའི་ཕྲེང་བར་རྟེན་བཟང་ཐོབ། ། གཏིང་དཔག་དཀའ་བའི་ཤེར་ཕྱིན་ཟབ་མོའི་དོན། །གཟུང་ཕྱིར་ལུས་དང་སྲོག་ཀྱང་གཏོང་ནུས་པ། །རྒྱལ་སྲས་རྟག་ཏུ་ངུ་དང་མཚུངས་པར་ཤོག །ལུང་རྟོགས་བསྟན་པའི་ཉི་མ་ཆེས་ཆེར་གསལ། །ལུང་རྟོགས་བསྟན་འཛིན་མཆོག་རྣམས་མཛད་ཕྲིན་རྒྱས། །ལུང་རྟོགས་ནོར་བུའི་མཛོད་འཆང་དགེ་འདུན་འཕེལ། །ལུང་རྟོཔ། ས་བཤད་སྒྲུབ་དར་བའི་བཀྲ་ཤིས་ཤོག།བ་་་། མཇུག་གི་དོན།ཅེས་པ་འདི་ནི་དགེ་བའི་བཤེས་གཉེན་དམ་པ་ལུང་རྟོགས་བསྟན་པའི་ཉི་མས་སྔ་ཕྱི་ལན་དུ་མར་ཡང་ཡང་བསྐུལ་བ་དང་། གཞན་ཡང་རྣམ་དཔྱོད་དང་ལྡན་ཞིང་ཆོས་དོན་གཉེར་བའི་དམ་པ་འགས་ཀྱང་བྲིས་ཤིག་ཅེས་ཕེབས་པ་ལྟར་སྤྱོད་འཇུག་དར་ཊིཀ་ཤེར་ལེའི་སྐབས་དང༌། དེའི་ཟིན་བྲིས་ཆེ་ཆུང༌། །དེ་དག་དང་བཤད་ཚུལ་མཐུན་པའི་དམ་པ་སྔ་ཕྱིའི་གསུང་སྒྲོས་རྣམས་ལས་ཀྱང་ཉེ་བར་བཏུས་ཏེ་གཞུང་ལུགས་སྨྲ་བ་ལ་ཞུགས་པར་རློམ་པ་ཐུབ་བསྟན་ཆོས་ཀྱི་གྲགས་པས་རང་དང་སྐལ་མཉམ་བློ་ཆུང་འགའ་ལ་ཕན་པའི་བསམ་པས་སྨྲས་པ་དགེ་ལེགས་སུ་གྱུར་ཅིག །འཇམ་དཔལ་སྙིང་པོའི་རྣམ་དཔྱོད་ལས་བྱུང་བཞིན། །ཟབ་མོ་སྟོང་དང་རྟེན་འབྱུང་ལེགས་བཤད་སྤར། །ལུང་རྟོགས་བསྟན་འཛིན་དགྱེས་བ་བསྒྲུབ་ཕྱིར་དུ། །ཚེ་དབང་དགེ་ལེགས་དད་འབྱོར་མཛོད་ལས་བྱུང༌། །ཞེས་སྡེ་དགེ་རྫོང་གསར་བཀྲ་ཤིས་ལྷ་རྩེར་ཆོས་ཀྱི་མ་མོ་གསར་དུ་སྣང་བའི་ཚེ་ངེས་པར་བརྗོད་པའོ།། །།
